Docutec Tirania txikiak Aspaldiko lagun batekin egin nuen topo aurrekoan. Egia esan, azken aldian gauza bertsuak esaten ditugu aspaldiko lagunek eta biok. Hasteko, zer moduz gauden galdetzen diogu elkarri. Gure gaurko hizkeran zer moduz galdetzeak esan nahi du lanean ari ote zaren galdetzea. Gehienetan, betiko martxan esatea da onena. Edo bestela, nagusiaren gainean asto beltzarenak esatea. Aurrekoan ere berdintsu gertatu zitzaidan. Aspaldiko lagun horrekin hizketan hasi bezain laster, banekien lanean ari ote zen; baita ezkondua ote zegoen ere. Bi esalditan egin zidan bizitzaren erradiografia. Betiko martxan, enpresan gora eta behera. Emaztea ere ondo. Ba dakizu aita izan naizela? Bai, neska, Amets du izena. Zer nahi duzu esatea Jarraian, nire kintako gai nagusira jauzi egin genuen: etxebizitzak. Gure aiton-amonek gerra zuten hizpide. Gure gurasoek demokrazia eta askatasun kontuak. Guk ere askatasuna dugu hizpide, baina dosi txikian. Gauza txikien gaineko gorazarrea moda-modan dagoen honetan, gu ere askatasun txikien seme-alabak gara. Beharbada, horregatik apaldu dugu gure askatasun egarria garai berrien neurrira. Eta garai berriak diktadore ez gorpuzdunak oparitu dizkigu: euriborra eta metro karratua. Tirania horren inguruan jardun genuen lagunak eta biok. Pisu berria erosi zutela esan zidan. 첕ai?, nik. 첕ai, 95 milioi, berak. 첡ode , harritu ni. 첹ortea izan dugu, berak pozik. 첦na ala txarra?, galdetu nik. 첦na, noski, berak. Beti bezala, enegarren afari galdua egitekotan agurtu genuen elkar. Etxera bidean, galdera bat jiraka nuen buruan: askatasun txikien tiraniak hainbeste itsutu al gaitu?