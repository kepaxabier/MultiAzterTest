Docutec Gizonezkoak eta emakumezkoak Simon Baron-Cohen psikopatologo britainiarrak eta bere lankideek hainbat test prestatu, garatu eta erabili dituzte sexuen arteko zenbait desberdintasun intuitibori nolabaiteko neurri objektiboa jartzen hasi nahian. Test hauetako batzuk, agian baliagarri izan dakizkizuke zeure burua hobeto ezagutzeko, eta zure lagunena ere beharbada. Eta besterik ez bada, jolaserako, solaserako eta elkarren arteko enpatia garatzeko. Testei Enpatia Koefizientea (HABEko 380. alean), Sistematizazio Koefizientea (HABEko 381. alean), Emozioak Begietan Neurtzen Testa (HABEko 383. alean) eta Norberatasun Koefizientea deitu duguna (HABEko 384. alean) izenak eman zaizkie, norberaren enpatia eta sistematizazio gaitasunak neurtu nahian. Laurak HABE aldizkarian argitaratuko ditugu datozen hilabeteetan. Oraintxe ez dakigu jada politikoki oso zuzena ote den edo ez, esatea, emakumeak eta gizonezkoak desberdinak garela. Fisikoan, ordea, ez dago zalantza handirik. Eta beste zenbait gaitasunetan ere eztabaidatu ezinak dira desberdintasunak. Bat nabarmentzekotan, garrantzizkoa: gizonezkook ezin dugu seme-alabarik hazi gure sabelean nahita ere. Oraingoz behintzat. Eta seguru asko gaitasun horrek berak eragiten ditu beste desberdintasun fisiko asko gizonaren eta emakumezkoaren gorputzen eraketan. Agian denak ere bai. Bada, ordea, kontu honetan beste eztabaida puntu bat ere behintzat azken hamarkada hauetan bereziki arazotsuago gertatu ohi dena. Izaeraz ere, nortasunez, desberdinak al gara gizonak eta emakumeak berez? Eta izatez gerotan, ba al dago aldez aurretik zehazterik zertan garen desberdin? Ze, gauza bat da jabetzea gizaki guztiak garela elkarrengandik desberdin, denok erraz aitortzen duguna. Eta baita ni ere noski, neska ala mutil, inguruan ditudan beste andre eta gizaseme guztiengandik. Baina agian badaudeke joerak. Nahiz eta seguru asko salbuespenak beti izan. Gu denon ahotan behintzat, esamesetan eta txisteetan, beraz intuizioetan bederen, beti dago kontua zein desberdin jarduten dugun bizitza honetan batzuok eta besteek, gizon eta emakume. Eta hirugarren eztabaida puntu garrantzizko bat ere izan ohi da gure artean horregatik: ea ageriko, edo balizko, desberdintasun horiek gizon eta andrazkoen artean, izatez gerotan, geurezkoak ote ditugun, genetikoak, nolabait esan, sexu bakoitzaren propioak, ala bestela, ikasiak, inguruak eragindakoak, kulturak, hazierak, eskolak, familiak, giroak, eta oro har gizarteak. Zuk zer uste duzu, irakurle euskaldun zaren horrek? Ze, aurrerapenak aurrerapen, ez dirudi oraindik gauzak erabat argi daudenik. Azken 20-25 urte hauetako ikerketek gero eta ziurrago aitortzen diote faktore genetikoari oso eragin nabarmena gure izaera eta jokamoldeetan. Are %45ekoa ere. Eta orduan, zer gertatzen da beste %55arekin? Ba, XX. mendearen azken hamarkadetan hazi garenoi bitxia gertatu badakiguke ere, gizartearen eta familiaren eragin ziurra gure nortasunean eta jokabideetan zenbait adituk ez du kokatzen ehuneko beste 5ean-edo baino aldi berean. Agian gehitxo estutuz eraginaren ziurtasunaren baldintzak? Baliteke. Kontua da oraindik ere ez dirudiela inor gauza denik jakiteko zer gertatzen den beste %50arekin, eta beraz inor ere ez dela oraindik gauza jakiteko zeren ondorioa zehatza izan litekeen azkenik gutako bakoitzaren pertsonalitatea. Halako gauzarik baldin bada gainera. Pertsonalitate bakarra, behin betikoa. Gu ere. bai baikara aldakorrak. Gaztetan eta heldutan. Txikitan eta koskortutakoan. Urte batean eta bestean. Egun batean eta hurrengoan. Eta are momentu batetik bestera aldatzen dugu gure jokaera eta gure egoera emozionala, zergatik ere oso ondo jakin gabe. Eta guk geuk ez badakigu, ez dakizkigula kanpotik etorri egunero beste batzuk gure barrunbeetan Mediterraneoak deskubrituz. Gainera, ez dirudi ere gure geneetan uztartuak egon litezkeen hainbat ezaugarri, batetik, betidanikoak eta aldaezinak direnik, baizik eta garapenik ere izan lezaketela, eta bestetik, betirakoak ere direnik gugan, gure jokamoldea guztiz determinaturik. Gizartearen eragin ala eragin genetikoa eztabaida honen inguruko azken ikerketen berri tekniko-zientifiko zehatz eta interesgarri ematen du, esaterako, Matt Ridley autore britainiarrak bere hainbat liburu dibulgaziozko best-seller-etan. Oso bereziki 2003ko Nature via Nurture - Genes, Experience and What Makes Us Human-n (Natura Elikaduraren bidetik - Geneak, Esperientzia eta Zerk Egiten Gaituen Gu Gizaki). Merezi du irakurketak. Bestalde, sexu arteko izaera, nortasun edo gaitasunen desberdintasun ikerketen azken urteotako berri bilduma, zehatzago saiatzen da egiten Simon Baron-Cohen autore britainiarra, esaterako, 2003ko The Essential Difference (Funtsezko Ezberdintasuna [gizon eta emakumezkoen artean]) dibulgaziozko liburu best-seller irakurterrazean. Bertan jasotzen dira adibidez beheraxeago aipatu lau testak HABE aldizkarian argitaratuko direnak. Bukatzeko, aipatu nahi nituzke Judith Rich Harris andere estatubatuarraren beste bi liburu ere irakurketa merezi dutelakoan. Ziur eztabaida piztu ere, oso bestelako ikuspegia erakusten duelako, familiak eta gizarteak gure nortasunean duten eraginaren gainean, XX. mendearen bigarren erdian Europan eta Estatu Batuetan gure artean guztiz zabalduta egon den ikuspegi psikologiko deterministaren aldean. 2006an atera berri du No Two Alike - Human Nature and Human Individuality dibulgazio liburua (Ez Bi Berdin - Giza Natura eta Giza Norbanakotasuna), non saiatzen den azaltzen ez, hain zuzen, zer dela eta ote garen gizakiak gizaki, edota horren berdin bata bestearengandik, baizik eta alderantziz: zer dela eta ote garen denok elkarrengandik horren desberdin. Are obulu berean eta espermatozoide bakarrak ernalduta sortu eta bizitzan zehar batera eta familia- eta gizarte eta kultura baldintza beretan hazitako bizki genetikoki erabat berdinen arteko nortasun desberdintasun nabarmenak, gizon edo emakume. J.R. Harrisek 1998an atera zuen bere lehen dibulgaziozko liburu arrakastatsu, eta polemikoa, The Nurture Assumption ((Kultur-) Elikaduraren Hipotesia edo), non tolesik gabe defendatzen den gurasoen ahaleginen eragin ezdeusa, nahita ere, beren seme-alaben nortasunean. Egia izatera, guraso askoren lasaitasunerako izanen da, betiko gazteen bizibideak ezagututa. Testak Simon Baron-Cohen eta bere lankideek hainbat test prestatu, garatu eta erabili dituzte sexuen arteko zenbait desberdintasun intuitibori nolabaiteko neurri objektiboa jartzen hasi nahian. Test hauetako batzuk, agian baliagarri izan dakizkizuke zeure burua hobeto ezagutzeko, eta zure lagunena ere beharbada. Eta besterik ez bada, jolaserako, solaserako eta elkarren arteko enpatia garatzeko. Testei Enpatia Koefizientea (HABEko 380. alean), Sistematizazio Koefizientea (HABEko 381. alean), Emozioak Begietan Neurtzen Testa (HABEko 383. alean) eta Norberatasun Koefizientea deitu duguna (HABEko 384. alean) izenak eman zaizkie, norberaren enpatia eta sistematizazio gaitasunak neurtu nahian. Eta oro har ondorioztatuz emakumezkoek, batez beste, joera nabarmena dutela puntuazio altuagoa lortzeko enpatia bi testetan (Enpatia Koefizientea eta Emozioak Begietan Neurtzen Testa), eta aldiz gizonezkoek altuagoa, batez beste, sistematizazio bi testetan (Sistematizazio Koefizientea eta Norberatasun Koefizientea). Nahiz eta gero norbanako bakoitzak bere joera propioa erakutsiko duen. Baina kontuz! Emakumeok garai puntuatzen badute sistematizazio testetan, agian erakusten dituzte gizon-joerak (mari-mutilak?, hitza agian politikoki gaur egun ez oso zuzena). Eta aldiz, gizonezkook garai puntuatzen badugu enpatia testetan, agian erakusten ditugu emakume joerak (maritxuak?, hitza agian politikoki gaur egun ez oso zuzena). Bere 2003ko Funtsezko Ezberdintasuna liburuaren 1 orrialdean ezin garbiago adierazten duen bezala: Emakumezkoaren garuna nagusiki prestatua da enpatiarako. Gizonezkoaren garuna nagusiki prestatua da sistemak ulertu eta eraikitzeko. Hori baino askozaz erakargarriagoa gertatu zait niri ordea, Baron-Cohenen taldearen beste hipotesi bat. Zenbait aipamenetan izendatzen den bezala, The Essential Difference liburuak baduke azpititulua, beti agertzen ez dena: Men, Women, and the Extreme Male Brain (Gizon, Emakume, eta Muturreko Gizonezko Garuna). Baron-Cohenen hipotesia baita, giza garunaren enpatiatik sistematizaziorako continuumean, batez beste enpatia adierazle behinenak emakumezko diren bezala, eta sistematizazio adierazleak gizonezkoak batez beste, batez besteko sistematizazio gaitasunen gainetiko adierazleak izan ohi direla Asperger sindromedun edo jardun garaiko autismodunak. Hau da, nolabait esan muturreko "gizonezko" garuna edo garun sistematizatzailea luketenak zeinen artean oso arruntak diren, garen, gaixo izan gabe gehienak, gizonezkoak, baina bai eta ere emakumezkoak, ingeniariak, informatikariak, fisikariak, matematikariak, Nobel saridunak, goi mailetako eta unibertsitatetako irakasleak, eta oro har jeinuak. Eta bakartiak izateko joera dugunak ere, eremitak, geure ermita propioan bizi nahiago dugunak inor gogaitu beharrik gabe, inork gogaitu ez gaitzan. Dirudienez, halako Asperger sindromedun edo jardun garaiko autismodunok soilik bihurtzen dira / gara gaixo, arazotsu eta are elbarritu eta ezindu, bere / gure giro sozialean geure lekurik aurkitzen ez dugunean. Eta halakoez gehiago jakin nahi izanez gero sarrera polita izan liteke irakurtzeko bere burua autistatzat ematen duen Temple Grandin emakumezko eta unibertsitate irakasle estatubatuarraren liburu beste-seller-a, Thinking in Pictures - And Other Reports from My Life with Autism (Imajinetan pentsatzen - Eta beste hainbat kontu nire bizitza autismodunaz), bere 2006ko argitalpen guztiz berriztatuari, eta orain hitzaurrea egiten diona Oliver Sacks neurologo, jakintsu eta idazle interesgarri eta arrakastatsuak, besteak beste segidako liburuen egile Iratzartzeak (1973), Emaztea kapelarekin nahastu zuen gizona (1985; liburu honetako narrazioetan inspiratua egin zen 1988an Rain Man film arrakastatsua Dustin Hoffmanek duin interpretatua) edo Antropologo bat Marten (1995; euskaraz 2002 eta 2003an). Simon Baron-Cohenen taldearen ikerketetan parte zuzena hartu nahi izanez gero, internet sarean bete litezke ingelesez test hauek eta puntuazioa eskuratuz bidali ikerketa taldeari. Helbidea: http://glennrowe.net/BaronCohen/MaleFemale.asp. Test hauek jarraitzen dituzten arauen inguruan, beren baliotasun, fidagarritasun eta beste hainbat kontu estatistikoen gainean, nahi izanez gero jatorrizko artikuluetara jo liteke. ¿ Enpatia koefizienteaz: Baron-Cohen, Wheelwright (2004) "The Empathy Quotient (EQ): An investigation of adults with Asperger Syndrome or High-Functioning Autism, and normal sex differences". In Journal of Autism and Developmental Disorders 2004, 34, 163-175. ¿ Sistematizazio koefizienteaz: Baron-Cohen, Richler, Bisarya (eta beste) (2003) "The Systemising Quotient (SQ): An investigation of adults with Asperger Syndrome or High-Functioning Autism". In Journal of Autism and Developmental Disorders 2003, 29, 407-18. ¿ Emozioak Begietan Neurtzen Testaz: Baron-Cohen, Wheelwright, Hill (eta beste) (2001) "The "Reading the Mind in the Eyes" Test, revised version: A study with normal adults, and adults with Asperger Syndrome or high-functioning autism". In Journal of Child Psychology and Psychiatry 2001, 42, 241-52. Bada test honen bertsio berezi bat ere haurrentzakoa Baron-Cohen, Wheelwright, Scahill (eta beste) (2001): "Are intuitive physics and intuitive psychology independent? A test with children with Asperger Syndrome". In Journal of Developmental and Learning Disorders 2001, 5, 47-78. ¿ Norberatasun koefizienteaz: Baron-Cohen, Wheelwright, Skinner (eta beste) (2001): "The autism-spectrum quotient (AQ): evidence fron Asperger Syndrome or high-functioning autism, males and females, scientists and mathematicians". In Journal of Autism and Developmental Disorders 2001, 31, 5-17. Bada test honen aldaki bat ere apropos prestatutako nerabeentzako: Baron-Cohen, Hoekstra, Knickmeyer and Wheelwright (2006): "The Autism-Spectrum Quotient (AQ)—Adolescent Version". In Journal of Autism and Developmental Disorders 2006, 36, 343-350.