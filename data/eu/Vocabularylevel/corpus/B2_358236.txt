Docutec Enrique Laborde: "Asiako hego-ekialdea interesgarria da kultura eta naturaren aldetik" Bi euskaldun eta ingeles bat dira Indo Cruises enpresaren sortzaileak. Indonesian beraiek egindako itsasontzi batean Asiako zonalde ez hain ezagun hau nolakoa den erakutsiko digute urpean igeri egiteko, atsegin eta itsas bidaien bidez. HABE.- Kontatuko al diguzu nondik nora hasi zen zuen Indonesiako abentura? ENRIQUE LABORDE.- Ni donostiarra naiz eta gure aitak irakatsitako zaletasunagatik, itsasoa maite dut eta horrek guztiak, oso gaztetandik, surfa egitera eraman ninduen. Ni, oraindik ere, praktikatzen dugunon arteko bigarren belaunaldikoa naiz. Indonesia surfa praktikatzeko munduko paradisuetako bat da, dauden olatu motagatik eta duen klimagatik. 2000. urtean bertara joateko aukera izan nuen, Balira, olatuak hartzera, eta itsasontzi batean ospatzen ari ziren festa batean parte hartzera gonbidatu gintuzten. Pinisi bat zen (Indonesiako goleta mota bat da, ikus koadroan). Primeran pasa genuen eta oso gogoan hartu genuen gau hura itsasontziagatik beragatik. Orduan, Indonesian bertan itsasontzi bat egitea pentsatzen hasi ginen. H.- Zein izan ziren hasierako urratsak? E. L.- Entzuna genuen Indonesian Erdi Arotik zetorrela itsasontziak egiteko ohitura, errekako arotzen tradizio luzea zegoela, portugaldarrak iritsi baino lehenagokoa, hain zuzen. 1480. urte inguruan, portugaldarrak Indonesiara iritsi zirenean, arotz hauek portugaldar itsasontzietan jarri zuten arreta, teknikoki dezente garatuago zeudenez, Portugalgo teknika kopiatu zuten: masteria... egitura osoa... eta garapen horren ondorio dira gaur egungo Bugis Prahus-ak (jendeak Pinisi deitzen dio itsasontzi mota honi). Guk horietako bat egin dugu. Oso prozesu luzea izan da, ahalegin handia egin dugu, zentzu guztietan. Non egin erabakitzea izan zen lehenengo pausua, norekin... gure ideia itsasontzi tradizional bat egitea zen, zapore eta filosofoa tradizionala zuena, baina gaur egunera egokituz. Orain, eraiki ondoren, itsasontzi honekin mota askotako itsas bidaiak egiten ditugu: urpean igeri egiteko bidaiak, atsegin bidaiak, eta surf itsas bidaiak.  H.- Prozesu luzea diozu... E. L.- Gorabehera askoren ondoren, azkenean, bertako enpresa eraikitzaile batekin akordio batera iritsi ginen eta Sulawesi Celebesen eraiki genuen itsasontzia (Baliren iparraldean, hegazkinez ordubetera). Badia zoragarria dago han, Bira izenekoa, 15-20 bat ontziola daude hondartza berean. Han, itsasontzia egin bitartean, bertan bizitzea egokitu zitzaigun, bertakoekin (itsasontziak egiten dituztenek etnia bat osatzen dute, buyiak, itsasontziak egiten espezializatu dira eta beraiekin bizi izan gara hiru urte eta erdiz, itsasontzia bukatu zuten arte). Hala ere, prozesua aldakorra izan zen: arotz-lana, esaterako, azkarra izan zen, zazpi-bederatzi hilabetetan egina zegoen. Baina, gero barrutik egin beharra zegoen.   H.- Zuek ba al zenekiten zerbait itsasontziei buruz? E. L.- Ez. Gu hiru sozio gara, ingeles bat eta bi euskaldun. Horietako batek, garai batean merkataritzako nabigatzaile izandakoak, teknikoki dezente zekien, nik baino gehiago. Hala ere, informazio asko bildu genuen. Ordura arte egin zituzten itsasontzi guztiak ikusi genituen, zer gustatzen zitzaigun, zer ez... akatsak, etab kontuan hartuz. Modu horretan, ikasten saiatu ginen, hori bai, martxan ari ginela, gauza asko aldatu behar izan genituen: dituzun ideiak bertan egin daitekeenera, bertako itsasontziak egiteko modura, hain zuzen, makurtu behar dituzu eta. H.- Zenbat denbora eman zenuten guztira itsasontzia egiten? E. L.- Hiru urte eta erdi pasa eta gero, uretaratu genuen itsasontzia, eta orduan barrutik armatzen hasi ginen. Gero, Sulawesiren hiriburura, Makassar-era hain zuzen, eraman genuen, barruko kableak jartzen hasi ginen, elektronika-kontuak, gelak barrutik bukatzen... Azkenean Balira eraman genuen. Makassar-etik Balirako irteera ikusgarria izan zen oso egoera zailetik errazera joan ginelako, Balin, dena errazagoa baita, garatuago dago eta. Balin bukatu genituen azken detaileak. H.- Nolakoa da zuen itsasontzia? E. L.- Itsasontziaren izena Seahorse da. Hamaika lagun ditugu tripulazioan eta itsasontziak gehienez beste hamalau lagun har ditzake, 11 metro karratuko geletan, denetan aire girotua dago eta gela bakoitzak bere bainua du. Itsasontziaren atzeko aldean beste hiru gela daude, luxuzkoak, hamalau metro karratu ingurukoak, bi bider biko ohearekin. Asiako luxua, hortik dator esaera. Beraz, hamalau bezero hartzeko hamaika lagun daude eta denak indonesiarrak dira, irla ezberdinetakoak. Gero eta gehiago erabiltzen da ingelesa, baina bada ez bada ere gure gidak eramaten ditugu, mendebaldekoak edo bertakoak, baina ingelesa dakitenak eta gu geu ere, hiru sozioak, jendea hartzen egoten gara. Gutako bat, Txus Reiriz, bizkaitarra denez, euskaraz aritzeko aukera ere badago. H.- Indonesiak asko erakartzen zaituela atzematen da. E. L.- Bai, hala da, baina kuriosoa bada ere, uste dut beste batzuek aurkitutako lurraldea aurkitu dudala nik. Esaterako, Juan Sebastian Elkanok, Magallanes desagertu zenean, espedizioaren ardura bere gain hartu zuen eta Ternaten egin zuen geldialdia, Molucasen Iparraldean. Garai hartan espezien trafikoa oso garrantzitsua zen. Molucasen intxaur muskatua, jengibrea, piperbeltza, iltzea... jengibrea garai hartan urrearen prezioan ordaintzen zen eta horregatik geratu ziren han portugaldarrak. Une batean, Elkanoren garaian, Espainia eta Portugal negoziatzen hasi ziren zonalde horretako kontrola, eta geroztik, akordiorik ezean, portugaldarrek kontrolatu zuten gehienbat zonaldea. Ondoren, holandarrak iritsi ziren eta gerora, herrialdearen independentzia. H.- Zer esango zenioke Indonesiara joateko aitzakiak jartzen dituenari? E. L.- Hasieran jar daitekeen aitzakia: hegazkin bat hartu behar dut eta hamaika ordutik gora egon behar dut bertan. Indonesiarako joan-etorriak 1.000 euro balio du. Baina, pentsatzen jarrita, ez da hainbeste diru, zeren eta pentsa noraino zoazen! Eta han, bizimodua oso merkea da, ez dauka Europarekin zerikusirik. Azpiegituraren aldetik ere ondo dago, hotel asko dago eta oso merkeak. Han euroarekin duzun erosteko ahalmena oso handia da. Nik herrialdea ezagutzera animatzen dut jende guztia. H.- Eta han zaudela? E. L.- Hegazkin-txartela baduzu eta hori ere Internet bidez eros dezakezu, gero oso polita de inprobisatzea, nora zoazen badakizu eta aldez aurretik irakurrita duzun nahikoa informazio leku horren inguruan. Politena da norberak dagoena aurkitzea eta hanka-sartze ugari egingo dituzu, baina Asian horrela bidaiatzea posible da, oso erraz gainera. Indonesiak duen beste abantaila da ez dagoela goseterik, Afrikan bezala, egia da malaria eta dengearekin kontuz ibili beharra dagoela. Baina nik, esaterako, ez dut sekula txertorik hartu sei urteotan. Gu itsasoan egon gara eta itsasoan ez dago eltxorik, ez du itsasoz bidaiatzen. Lurrean zaudela, neurriak hartzen badituzu, eltxoen aurkako krema babesgarriak erabiliz edo eltxo-sarea erabiltzen baduzu, oso zorte txarra izan behar duzu eltxo batek heltzeko. Behin hara iritsita, zoragarria da, ikusten duzuna eta sentitzen duzuna konpara ezinak dira. H.- Nola antolatzen dituzue bidaiak? E. L.- Gure enpresan, Indo Cruises-en, bidaiariei gauzak errazten saiatzen gara. Gu joaten gara bere bila aireportura eta handik gure itsasontzira eramaten dugu. Hortik aurrera, nahi duenaren arabera antola daitezke egunak: urpean igeri egin nahi duzula? Erlaxatu nahi duzula? Neurrira egiten dugu. Lehenbizi, dituzun egunen arabera eta ondoren, interesen arabera. Indonesiara joateko gutxienez 12 egun behar dituzu, joan-etorrian 48 ordu galduko dituzu eta. Joan den urriaz geroztik Irian Jayan gaude eta zonaldeak interes handia du, ez bakarrik ur azpian, Indonesiako zonalde hau geologikoki zaharragoa delako, baizik, granitikoa da eta askoz lehenago bolkanikoa izan zen. Raja Ampat-etik nabigatuko dugu, (Lau erregeen artxipelagoa) eta uretatik ateratzen diren granito-tontor artean ibiliko gara, 90 metroko sakoneratik ateratzen direnak. Hondartza txikiak aurkituko ditugu bertan eta bakar-bakarrik egongo gara, erabat. Adibide bat jarri dut. Ibilbide posible bat litzateke: Bilbo-Frankfurt-Singapur-Manao (hemen gau bat pasa behar duzu) eta hurrengo goizean, oso goiz, Sorong-era iritsiko zara eta han itsasoratu egingo zara. Oraintsu ezagutu dugun zonaldea da eta ikaragarria da: dena oihana, kanguruak hondartzan... Hain da itxia basoa ezin zarela sartu ere egin: ehunka urte dituzten zuhaitzak kostaldetik ikusten dira. Egiten ditugun ibilbideak beti dira kostaldetik, baina tarteka barrualdera sartzen gara; esaterako, paradisuko hegaztiak ikustera, zonalde honetan bakarrik ikus daitezkeelako. Hau guztia kostaldean dauden herrixketara egiten diren bisitekin konbinatzen da. H.- Aldez aurretik zerbait programatuko duzue, ezta? E. L.- Hainbat gauza aurrez programatuta daude (gure web orrialdean jarrita daude aldez aurretik) eta gure helburua da itsasontzia beti beteta egotea. Ibilaldi bat bukatzen dugunean, egun eta erdi behar dugu, gutxi gora behera, berriz ere behar bezala hornitzeko eta handik bi egun eta erdira atera egiten da, itsasoratu egiten da berriro. Beti gabiltza montzoitik ihesi, hauxe baita euri-garaia. Indonesian bi montzoi-garai daude eta itsasontzia mugitzen dugu beti ahalik eta baldintzarik onenak izateko: eguzkia, itsaso barea... baina pertsona bakoitzaren esku dago aukera egitea. H.- Nongoak dira, oro har, zuen bezeroak? E. L.- Otsailean urtebete bete genuen merkatuan eta orain arte nahiko ondo egin dugu lan. Bezeroak amerikarrak, ingelesak, belgikarrak, neozeelandarrak eta Taiwangoak izan ditugu. Espainiako estatuan asko hazten ari da urpekari-kopurua, baita Euskal Herrian ere eta hauetako batzuk urtean bizpahiru bidaia antolatzen hasita daude, munduko toki ezberdinetara: Itsaso Gorrira, Galapagoetara, Indonesiara eta beraz, zentzu horretan, mundu mailan ari gara lehiatzen. Ikusi nahi duzunaren arabera, zonalde bat edo beste aukeratuko duzu: arrain handiak ikusi nahi badituzu, Galapagoetara joango zara, ornogabeak eta itsas zalditxo pigmeoak ikusi nahi badituzu, Indonesiara joango zara... H.- Demagun ibilaldi hauetako batean parte hartu nahi dudala, zer egin behar dut? E. L.- Gure web orrian sartu: www.indocruises.com eta hortik aurrera, gustu handiz hartuko zaitugu, jakinda zein egun dituzun aukeran eta zer egin nahi duzun denbora horretan. Itsasontzian bertan egiten da bizimodua eta egun bakoitzeko, gutxi gora behera, 260€ pertsona bakoitzeko irteten da (mantenu osoa, noski). Baldintza guztiak gure web orrian daude eta baita hainbat mapa ere, jendeak bere burua koka dezan eta ibilbide bakoitzean ikus dezakeena ezagut dezan. Ohikoena da zazpi gau ematea itsasontzian eta bi egun lehorrean, Balira joateko aprobetxatzen direnak, normalean. Lehorreratzea erosketak egiteko aukera polita izaten da. Spa batera ere joan zaitezke, Balin oso spa ikusgarriak daude. Guk horietako zenbaitekin akordioak ditugu, itsasontziko jendeak aukera izan dezan zerbitzu hauek probatzeko. H.- Ezagutzen al duzue hemengo jendeak eginda, beste antzeko eskaintzarik Indonesian? E. L.- Bai, beste euskaldun batzuk ere ezagutzen ditugu, Mentawais-en daudenak, Sumatrako artxipelagoan, guk bezalaxe itsasontzi bat dute eta beren eskaintza surf zaleei bideratuta dago erabat. "Indonesia oso herrialde berezia da: 14.000 irlek osatzen dute eta horietatik interesgarrienak, nire ikuspegitik, Balitik Papua Ginea Berriarako tartean dudenak dira, hau da, herrialdearen ekialdea. Gutxien jendeztatuta dagoen zonaldea da, gutxien garatu dena. Yakarta, esaterako, 12 edo 14 milioi biztanle dituen hiriburua da, beraz, denetik dago. Baina, Balira bazoaz, esaterako, Menorcaren tamainako irla batekin egingo duzu topo: oso garatua, munduko hotelik onenak aurkituko dituzu. Baina, handik ordubetera Erdi Aroan egongo zara: sumendiak, herrixkak, paisaia zoragarria aurkituko duzu... Kontrastea ikaragarria da. Indonesia geologikoki zonalde berezia da, oso aktiboa baita, hamalau sumendi daude eta munduko koral erreserbarik handienetako bat du. Baina, eragile asko direla medio, hala nola, berotze globala, kutsadura... korala oso azkar desagertzen ari da. Hala eta guztiz ere, Indonesiak oso zonalde bereziak gordetzen ditu. Papua Ginea Berria bi zonaldetan dago banatuta: alde batetik, Papua Ginea Berria modura ezagutzen duguna, ekialdea eta irlaren mendebaldea, Irian Jaya. Irlaren zati honetan katalogatu gabe zeuden hainbat espezie aurkitu dituzte ur azpian eta beraz, interes handia sortu dute. Urpekarientzat gauza harrigarriak daude: esaterako, aurten ibiltzen den marrazo bat aurkitu dute, walking shark izena jarri diotena. Kultur nahasketa ikaragarria dago, errito asko dituzte, medikuntza naturistak ere garrantzi handia du eta magia beltza dago zenbait irlatan. Nire ustez, Asiako hego-ekialdea munduko tokirik interesgarriena da kultura eta naturaren aldetik, geografikoki oso berezia delako, Ozeano Pazifikoa eta Indiako Ozeanoaren artean dagoenez, aberastasun ikaragarria du Indonesiak."