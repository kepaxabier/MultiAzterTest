           3. Gaia – Kutsatzaile atmosferikoak 3. GAIA **** KUTSATZAILE ATMOSFERIKOAK **** 3.1. KUTSATZAILE MOTAK Poluzio atmosferikoa fisikoa, kimikoa edo mikrobiologikoa izan daiteke. Irakasgai honetan, kutsadura kimikoa baino ez dugu aztertuko. Poluitzaileen_sailkapena Poluzio kimikoaren kasuan, poluitzaileek atmosferara isuri ondoren beren izaera aldatzen duten eraldaketa kimikoak izan ditzakete. Horren ondorioz, kutsatzaile atmosferikoak bi taldetan sailkatzen dira: lehen mailakoak eta bigarren mailakoak (ikus 3.1. Irudia). - Lehen mailako kutsatzaileak atmosferara zuzenean isuritako kutsatzaileak dira. - Bigarren mailako kutsatzaileak, aldiz, ez dira zuzenean isurtzen. Atmosferan eratzen dira lehen mailako kutsatzaileen, atmosferaren osagai naturalen eta erradiazioen arteko elkarrekintzaren bidez. ITURRIA: Universidad de los Andes.Guía Fundamentos de Calidad del Aire. Conceptos generales, definiciones y Política Ambiental.      3.1. Irudia.Lehen eta bigarren mailako kutsatzaileen arteko erlazioa. Kutsatzaile nagusiak honako hauek dira: Lehen mailako poluitzaileak:     * Karbono monoxidoa (CO)     * Nitrogeno oxidoak (NOx, batez ere NO eta NO2)     * Sufre oxidoak (SOx, batez ere SO2)     * Hidrokarburoak (HC) edo konposatu organiko lurrunkorrak (KOL). Metanoa       (CH4) eta metano ez diren konposatu organiko lurrunkorrak (MEKOL) bereizten dira.     * Partikulak     * Bestelakoak: Amoniakoa (NH3) Hidrogeno sulfuroa (H2S) Halogenoak Karbono dioxidoa (CO2) Dinitrogeno monoxidoa (N2O) Metalak…  Bigarren mailako poluitzaileak:     * Ozonoa (O3)     * Oxidatzaile fotokimikoak     * Sulfatoak     * Nitratoak     * Bestelakoak Poluitzaile guztiek ez dituzte efektu berak sorrarazten. Kutsatzaile bakoitzaren toxikotasun erlatiboa adierazteko, efektu-faktoreak erabiltzen dira. Metodo horren bidez, toxikotasun txikieneko konposatuari (CO-ri, alegia) 1 balioa esleitzen zaio, eta beste konposatuen toxikotasuna harekiko adierazten da. 3.1. Taulan, adibide batzuk azaltzen dira:               3.1. Taula.Zenbait poluitzaileren efektu-faktoreak.        Konposatua                       Efektu-faktorea        Karbono monoxidoa                       1        Sufre oxidoak                          15.3        Partikulak                             21.5        Nitrogeno oxidoak                      22.4        Hidrokarburoak                         125 Hala, hidrokarburoek CO baino arazo askoz larriagoak sorrarazten dituzte, isuritako kantitatea askoz txikiagoa bada ere. Hidrokarburoak oxidatzaile fotokimiko bilakatzen dira atmosferan, eta horiek hidrokarburoak baino askoz toxikoagoak dira. 3.2. KARBONO MONOXIDOA (CO) Gas koloregabea, usaingabea eta zaporegabea da. Haren dentsitatea airearenaren % 96.5 da, eta haren disolbagarritasuna uretan, oso txikia. Konposatu toxikoa eta sukoia da. Kutsatzailerik ugariena da, masa kontuan hartuz. Haren ingurune- kontzentrazioa 0.2 eta 50 ppm bitartean egon ohi da. 3.2.1. Iturriak Atmosferan dagoen karbono monoxidoaren % 90 baino gehiago iturri naturaletikdator. Materia organikoaren degradazio-prozesuetan sortzen den metanoa atmosferan oxidatzen denean, CO eratzen da. Zuzeneko isurketak ez dira oso handiak. Iturri_antropogeniko nagusiak honako hauek dira: - Garraioa (garrantzitsuena, isurketa antropogenikoen % 50, gutxi gorabehera) - Hondakinen errekuntza eta tratamendurako instalazioak - Erregai fosilen tratamendu- eta distribuzio-jarduerak (findegiak, etab.) - Nekazaritzako errausketak 3.2.2. Nola eratzen den Karbono monoxidoa hiru mekanismoren bidez eratzen da: A) Karbonodun konposatuen errekuntza_osatugabea Karbono monoxidoaren jatorri nagusia da. Karbonodun konposatuen errekuntza bi etapatan gertatzen da: 1. etapa: 2 C + O2  2 CO (3.1) 2. etapa: 2 CO + O2  2 CO2 (3.2) Lehenengo etaparen abiadura bigarrenarena baino 10 aldiz handiagoa da (askoz errazago gertatzen da). Horren ondorioz, oxigenoaren proportzioa txikia bada, edo erregaia eta oxigenoaren arteko nahasketa eraginkorra ez bada, CO-aren emisioa handi samarra izango da. B) Errekuntzan eratutako karbono dioxidoaren eta erre ez den karbonoaren arteko erreakzioa: CO2 + C  2 CO (3.3) Erreakzio hori tenperatura oso altuetan gertatzen da; horrelako tenperaturak prozesu industrial batzuetan (siderurgian, adibidez) sarritan lortzen dira. C) Karbono_dioxidoaren_disoziazioa tenperatura altuetan: CO2  CO + O (3.4) Errekuntza osoa izateko behar adina oxigenoa egon arren eta nahasketa ona bada ere, tenperatura altuetan, karbono monoxidoa eratzen da. 2000 ºC inguruko tenperatura erabiliz, karbono dioxidoaren deskonposizio tasa % 5 baino handiagoa izan daiteke. 3.2.3. Bilakaera atmosferan Nahiz eta atmosferan oxigeno ugari egon, karbono monoxidoa ez da oxidatzen konposatu horren eraginarengatik. CO2-rako_oxidazioa honako erreakzio hauen bidez gertatzen da: CO + OH  CO2 + H (3.5) Erreakzio horretan hidroxilo erradikalek hartzen dute parte. Ozonoaren deskonposizio fotokimikoan, oxigeno atomo kitzikatua sortzen da; ondoren, ur- lurrunarekin erreakzionatzen du, eta hidroxiloak sortu egiten dira:  O3 + (  310 nm)  O2 + O (3.6) O + H2O  2 OH (3.7) Oxidazio fotokimikoaren prozesu hori oso arrunta da estratosferan, baina troposferan ez da ohikoa, laino fotokimikoa dagoen lekuetan izan ezik.   3.2.4. Eraginak Karbono monoxidoak ez du efektu nabarmenik landareetan. Gizakiarengan eta animalia batzuengan izan ditzake ondorio larrienak, odolaren oxigenoa garraiatzeko ahalmena murrizten duelako. Karbono monoxidoaren hemoglobinarako afinitatea oxigenoarena baino 200 aldiz handiagoa da. Horren ondorioz, CO-ren kontzentrazio txikietan ere, karboxihemoglobina konplexua (COHb) eratzen da oxihemoglobinaren (HbO2) ordez. Odoleko karboxihemoglobinaren kontzentrazioa eta CO-ren ingurumen- kontzentrazioa zuzenki proportzionalak dira. Giza osasunaren gaineko eraginen artean, honako hauek aipa ditzakegu: bihotzeko eta biriketako alterazioak, buruko mina, logura, arnasketa-hutsegitea eta hiltzea (ikus 3.2. Taula).        3.2. Taula.Karbono monoxidoaren eraginak giza osasunaren gainean. CO-ren kontzentrazioa airean (mg/Nm3)                 Eraginak                  < 4                  Ez dago eragin nabarmenik.                 4-12                  Portaeraren gaineko efektuak.                 12-35                 Nerbio-sistema eta funtzio psikomotorren                                       gaineko eraginak.                 35-74                 Bihotzeko eta biriketako asaldura.                74-625                 Buruko mina, logura, arnasketa                                       hutsegitea eta heriotza.   3.3. NITROGENO OXIDOAK Nitrogenoak eratu ditzakeen oxidoen artean, N2O, NO eta NO2 soilik izaten dira atmosferan, gainontzekoak ezegonkorrak baitira. Poluzio atmosferikoari buruz hitz egitean, “nitrogeno oxidoak” (NOx) izendapena erabiltzen da nitrogeno monoxidoa (NO) eta nitrogeno dioxidoa (NO2) adierazteko. N2O ez da izendapen horren barruan sartzen, haren jatorria ezberdina delako eta troposferako prozesu fotokimikoetan parte hartzen ez duelako. 3.3.1. Iturriak Hiru gas horien jatorria ezberdina da. N2O iturri naturaletik eta nekazaritza- jardueratik dator, neurri handi batean. Zorua iturri garrantzitsuena da, non mikroorganismo batzuek proteinetan dagoen nitrogenoa degradatu egiten baitute desnitrifikazio-prozesuetan, eta nitrogenoa eta N2O eratu. Gizakiak ere prozesu horretan parte hartzen du, nitrogenodun ongarriak erabiliz. NO eta NO2-ren jatorri nagusia, berriz, antropogenikoa da. Kutsatzaile horien igorle nagusiak garraioa eta tenperatura altuetan egindako errekuntza- erreakzioak erabiltzen dituzten prozesuak dira (zentral termikoak, hondakinen errausketa, etab.). NOx eta N2O-ren jatorri desberdina eta prozesu fotokimikoetan duten portaera ezberdina direla kausa, N2O ez da kontuan hartzen nitrogeno oxidoei buruz hitz egitean. Gaur egun, “nitrogeno oxidoak” terminoa NOx konposatuak izendatzeko oraindik erabili arren, N2O-ren emisioak kuantifikatzen hasi da, berotegi efektuan duten eraginagatik.  3.3.2. Nola eratzen diren Errekuntza-prozesuetan, honako erreakzio hauek gertatzen dira, zeinetan erregarri gisa erabiltzen den airean dagoen nitrogenoak erreakzionatzen baitu: N2 + O2  2 NO (3.8) 2 NO + O2  2 NO2 (3.9) Lehenengo etapa oso endotermikoa da, eta haren abiadura tenperatura oso altuak (1300-2500 ºC) erabiltzen direnean baino ez da hautemangarria. Bigarren etapa ez da garrantzitsua ohiko baldintzetan, tenperatura altuen eraginpean erreakzioa aurkako norabidean gertatzen delako. 150 ºC-tan NO2-ren deskonposizioa hasten da, eta 600 ºC-tan guztiz deskonposatzen da. Tenperatura baxuetan ere, 2. etaparen abiadura oso motela da, eta NO-ren kontzentrazio oso altuak behar dira abiadura hautemangarria izateko. Hala, pentsa liteke egokia litzatekeela errekuntza-tenperatura baxuak erabiltzea, eta erregaiaren proportzio handiak dituzten nahasteak, nitrogeno oxidorik eratu ez dadin. Hala ere, kasu horretan, CO eta hidrokarburo asko sortuko lirateke, errekuntzaren eraginkortasun faltagatik. Nitrogeno_oxidoen_ziklo_fotolitikoa Atmosferan dagoen NO2/NO erlazioa espero izandakoa baino handiagoa da. Esan dugu NO2 tenperatura altuetan ezegonkorra dela, eta, beraz, NO2-ren emisio- tasak errekuntza-prozesuetan txikiak dira. Hala ere, atmosferara isuritako NO NO2-ra oxidatu egiten da. Bi oxidoek nitrogeno oxidoen ziklo fotolitikoan hartzen dute parte (ikusi 3.2. Irudia), eta hori da ozonoaren jatorria. ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.                3.2. Irudia.Nitrogeno oxidoen ziklo fotolitikoa.   Nitrogeno oxidoen ziklo fotolikoan honako erreakzio hauek gertatzen dira: a) NO2-k 380 nm inguruko uhin-luzera duen erradiazioa xurgatzen du, eta NO-an eta O-an disoziatzen da. NO2 + h  NO + O (3.10) b) Eratutako oxigeno atomikoak oxigeno molekularrarekin erreakzionatzen du, eta ozonoa eratzen da. Hala, izaera oxidatzaile handiko bigarren mailako kutsatzailea sortzen da. O + O2  O3 (3.11) d) Eratutako ozonoak NO-rekin erreakziona dezake berriro, eta NO2 eta O2 sortu. O3 + NO  NO2 + O2 (3.12) Ziklo honetan perturbaziorik sartuko ez balitz, NO eta NO2-ren kontzentrazioak konstante mantenduko lirateke. Baina hidrokarburoak agertzeak nabarmenki aldatzen du zikloa, eta, horren ondorioz, bigarren mailako poluitzaileak sortzen dira, ondoren ikusiko dugun bezala. 3.3.3. NOx-en eboluzioa atmosferan Atmosferara isuritako nitrogeno oxidoek erreakzionatu egiten dute. Erreakzioen mekanismoak zehazki ezagutzen ez badira ere, uste da ondoren adierazten diren prozesuen antzeko mekanismoak jarraitzen dituztela. Eguneko eta gaueko kimika bereizten da, espezieen kontzentrazioa ezberdina delako. Eguneko_kimika Eguneko kimika hidroxilo (OH) eta hidroperoxilo (HO2) erradikalen bitartez gertatzen da, eta, nitrogeno oxidoen eboluziorako bigarren mailako bidea da, erreakzio-abiadurak ziklo fotolitikoarena baino baxuagoak direlako. NO + OH  HNO2 (3.13) NO2 + OH  HNO3 (3.14) NO + HO2  NO2 + OH (3.15) NO2 + HO2  O2 + HNO2 (3.16) Gaueko_kimika Gaueko kimika agente oxidatzaile bat --hala nola ozonoa-- agertuta hasten da; NO2 oxidatzen du, eta NO3 eman. Mekanismo hori gauez gertatzen da eguzkitiko erradiaziorik ez dagoelako; izan ere, NO3-k erraz jasaten ditu erreakzio fotolitikoak. O3 + NO2  NO3 + O2 (3.17) NO3 + NO2  N2O5 (3.18) Erreakzio horien guztien ondorioz azido nitrikoa eratzen da. da. Hori euri azido edo nitrato gisa jalkitzen da, atmosferako metal partikulekin edo amoniakoarekin erreakzionatzean: NO3 + RH  HNO3 + R (3.19) NO3 + H2O  HNO3 + OH (3.20) N2O5 + H2O  2 HNO3 (3.21) 3.3.4. Eraginak Nitrogeno oxidoen toxikotasuna ez da handia (bi konposatuen artean, NO2-rena handiagoa da). Airean dauden kontzentrazioetan ez dute arazo larririk sortzen, baina, kontzentrazio handiagoetan (13 ppm-tik gora), begietako eta sudurreko narriadura eragin dezakete. Kontzentrazio oso handietan, arnasketa-arazoak sor daitezke, eta heriotza ere ekar dezakete baldin eta 100 ppm-tik gorako balioak lortzen badira. Nitrogeno oxidoen eragin nagusiak aurrerago aztertuko dira, oraindik aztertu ez diren beste poluitzaile batzuek ere parte hartzen dutelako. Eragin horien artean, besteak beste, smog fotokimikoa edo lehorra, euri azidoa eta ozono- geruzaren suntsipena ditugu. 3.4. HIDROKARBUROAK ETA OXIDATZAILE FOTOKIMIKOAK Hidrokarburoak edo konposatu organiko lurrunkorrak (KOL) lehen mailako kutsatzaileak dira, eta atmosferara zuzenean isurtzen dira. Hidrokarburo horietako asko oxidatzaile fotokimikoetan eraldatzen dira; horiek 2. mailako kutsatzaileak dira, eta eragin askoz larriagoak dituzte. Horregatik, bi konposatu moten azterketa batera egingo da. Atmosferara isurtzen diren hidrokarburoak era askotakoak dira. Besteak beste, konposatu alifatikoak –aseak eta asegabeak– eta aromatikoak ditugu. Kantitate handienetarikoan dagoen konposatu bat metanoa da. Metanoaren foku igorleak eta beste hidrokarburoenak desberdinak dira. Arrazoi horrengatik, eta metanoak berotegi-efektuan duen eraginagatik, gaur egun konposatu horren kontzentrazioa bere aldetik neurtzen da, metano ez diren konposatu organiko lurrunkorretik (MEKOL) bereiziz. “Oxidatzaile fotokimikoak” izendapenarekin prozesu fotokimikoetan eratzen diren substantzia ugari biltzen dira, eta beren ezaugarri nagusia honako hau da: oxigeno gaseosoak oxidatu ezin ditzakeen materialak oxidatzeko gai dira. Gehien aztertu direnak ozonoa eta peroxiazilo eta peroxibentzoilo nitratoak dira (NPA, NPB). 3.4.1. Iturriak Atmosferan dagoen metanoaren % 85-aren jatorria naturala da, gutxi gorabehera. Konposatu hori materia organikoaren deskonposiziotik sortzen da, batez ere. Beste alde batetik, honako iturri antropogeniko hauek aipa daitezke, besteak beste: nekazaritza-jarduerak, hondakinak tratatzeko eta eliminatzeko prozesuak, eta erregai fosilen tratamendua eta distribuzioa. Metanoaren kontzentrazioa atmosferan, urtez urte handitzen ari da. MEKOL-ei dagokienez, natura-iturri igorle garrantzitsua da, landareek hidrokarburoak askatzen dituztelako, terpenoak batez ere. Hala ere, konposatu horien sorreran, jarduera antropogenikoek ere badute garrantzia. Horien artean, garraioa nabarmentzen da, jarduera horretan erre ez den erregaia isurtzen delako, baita disolbatzaileen erabilera industriala ere.  3.4.2. Hidrokarburoen eboluzioa atmosferan: oxidatzaile fotokimikoak nola eratzen diren Atmosferan dauden hidrokarburoek eraldaketak izan ditzakete, eta oxidatzaile fotokimikoak sortzen dituzte. Horietan, erreakzio konplexuek hartzen dute parte, eta, askotan, erradikal askeak bitartekoak izaten dira. Metanoak atmosferan erreakzionatu egiten du, 3.3. Irudian adierazten den moduan, eta oxidazio maila altuagoko espezieak eratzen dira: formaldehidoa (HCHO), karbono monoxidoa (CO) edo hidroxiperoximetiloa (CH3OOH). Oxidazio- prozesu horretan karbono ez duten espezieak agertzeak badu garrantzia. Adibidez, NO-ren NO2-rako eraldaketa-tasa handitzen da, irudiak erakusten duen bezala. ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.           3.3. Irudia.Metanoaren oxidazio atmosferikoaren mekanismoa. Hidrokarburoek atmosferan dauden beste espezie oxidatzaileekin (hidroxilo erradikalak, ozonoa eta oxigeno atomikoa, adibidez) erreakzionatzeko gaitasuna dute. Horren ondorioz, ziklo fotolitikoa aldatzen da (ikusi 3.4. Irudia),eta oxidazio maila altuagoko konposatu organikoak eratzen dira, edota erradikal aske berriak; horiek erreakzio fotolitiko berriak hasteko gai dira. Erreakzio homolitiko horietan, oxidazio maila altuagoko espezieak sortzen dira, hala nola peroxilo erradikalak; horiek nitrogeno monoxidoarekin erreakziona dezakete (nitrogeno dioxidoa sortzeko), edota nitrogeno dioxidoarekin, eta peroxiazilo nitratoak (hidrokarburo alifatikoetatik eratorriak, NPA) edo peroxibentzoilo nitratoak (hidrokarburo aromatikoetatik sortuak, NPB) eman. Kutsatzaile multzo horri (nitrogeno oxidoak, ozonoa, aldehidoak, peroxinitratoak eta beste 2. mailako kutsatzaileak, oxigenoa baino ahalmen oxidatzaile askoz handiagoa dutenak) smog fotokimikoa edo lehorra deitzen zaio, eta oso kaltegarria da. Smog fotokimikoaren fenomenoa bereziki larria da baldintza klimatologikoen eraginez kutsatzaileen sakabanaketa baxua bada, eta, beraz, konposatu horien immisio-balioak oso handiak badira. ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.     3.4. Irudia.Nitrogeno oxidoen ziklo fotolitikoaren itxuraldaketa KOLen                                    eraginez. Ziklo fotolitikoaren itxuraldaketan, honako erreakzio hauek hartzen dute parte:  3.5. Irudia.KOLek eragindako ziklo fotolitikoaren eraldaketan gertatzen diren                               erreakzio kimikoak. Hidroxilo erradikalek hidrokarburoen oxidazioan parte hartzen badute, espezie mota berdinak eratzen dituzten erreakzioen multzoa sortzen da: 3.6. Irudia.KOLek eragindako ziklo fotolitikoaren eraldaketan gertatzen diren erreakzio kimikoak, hidroxilo erradikalek parte hartzen dutenean. Ikus daitekeenez, oxidatutako hidrokarburo molekula bakoitzak bi nitrogeno dioxido molekula sortzen ditu. Gainera, troposferako ozonoaren kontzentrazioa handitzea eragiten du, zeharkako era batean. Arrazoia ziklo fotolitikoan agertzen den NO desagerrarazteko erreakzioarekin lehiakorra den bide bat sartu izana da. Horren ondorioz, nitrogeno monoxidoa eta ozonoaren arteko erreakzio- tasa murriztu egiten da. Nitrogeno oxidoen eta hidrokarburoen arteko elkarrekintzaren ondorioz, eta elkarrekintza hori argiaren eraginez hasten denez, hirietako atmosferaren konposizioan aldaketa garrantzitsuak izaten dira egunean zehar. Hirietan zirkulazio handia dagoenez, konposatu horien emisio- eta immisio-balioak oso altuak izango dira. 3.7. Irudian, hirigune bateko poluitzaileen kontzentrazioen eboluzioa ikus dezakegu, egun batean zehar. Lanaldia hasi baino lehentxeago hidrokarburoen, NO-ren eta NO2-ren kontzentrazioa nahiko baxua da, eta konstante mantentzen da. Zirkulazioa handitzen den neurrian, hidrokarburo eta nitrogeno monoxidoaren kontzentrazioa nabarmen handitzen da, eta immisio-maila maximoa lortzen da denbora-tarte laburrean. Ondoren, epe laburrean, horien kontzentrazioa gutxitzen hasten da, eta aldehido eta oxidatzaile fotokimikoena eta nitrogeno dioxidoarena, berriz, handitu egiten da. Azken konposatu horren kontzentrazioak NO-renak baino maila altuagoa lortzen du. Azkenik, lanaldia bukatzean, zirkulazioa nabarmen gutxitzen da, eta espezie horien guztien kontzentrazioa gutxitu egiten da gaueko ohiko mailaraino.  3.7. Irudia.Hirigune bateko kutsatzaileen kontzentrazioaren eboluzioa egunean                                     zehar. 3.4.3. Hidrokarburo eta oxidatzaile fotokimikoen eraginak Esan dezakegu hidrokarburoen eraginak oxidatzaile fotokimikoenak baino txikiagoak direla. Hala, azken horien eraginei buruz hitz egingo dugu batez ere. Edonola ere, esan beharra dago hidrokarburoak kaltegarriak izan daitezkeela, eta horien artean hidrokarburo aromatikoak alifatikoak baino kaltegarriagoak direla. Adibide gisa, hidrokarburo alifatikoek eragin kaltegarriak dituzte 500 ppm inguruko kontzentrazioetan, eta aromatikoek, berriz, 25 ppm inguruko kontzentrazioan antzeko eraginak dituzte. Kontzentrazioa 0.7 eta 0.005 ppm- raino jaisten da peroxiazilo nitratoen (NPA) eta peroxibentzoilo nitratoen (NPB) kasuan, hurrenez hurren. - Landareetan Oxidatzaileek kalte handi eta kronikoak eragiten dituzte, hostoen nekrosia eta landareen hazkundea eta produkzioa motelarazten baitituzte. Kalteen intentsitatea honako faktore hauen menpe dago: oxidatzailearen izaera eta kontzentrazioa, esposizio-denbora eta landare mota. - Animalietan eta gizakiengan Eragin garrantzitsuena begietako narriadura da, baina ez da sor daitekeen kalte posible bakarra. Oxidatzaile fotokimikoaren izaeraren, kontzentrazioaren eta esposizio-denboraren arabera, beste eragin batzuk izan ditzakete: buruko mina, eztula, arnas aparatuko narriadura, eztarriko mina eta hiltzea, kontzentrazioa oso handia bada. - Materialetan Makromolekula organikoak dituzten materialak oso sentikorrak dira ozonoaren eta oxidatzaile fotokimikoen erasoarekiko, batez ere lotura bikoitzak dituztenean. Espezie oxidatzaileek loturak apurtzea edo molekularen kateak gurutzatzea eragin dezakete, eta horrek materialaren propietateak aldarazten ditu: elastikotasuna murriztu egiten da, hauskorragoa bihurtu, etab. Adibide gisa, kautxu bat ozonoaren eraginpean badago, 65 minutu pasa ondoren zartadurak agertzen dira ozonoaren kontzentrazioa 0.02 ppm bada. Kontzentrazioa 0.45 ppm bada, berriz, 3 minutu bakarrik beharko dira. Azkenik, kontzentrazioa 20.000 ppm denean, zartadurak bat-batean agertzen dira. 3.5. SUFRE OXIDOAK Izendapen horrekin, sufre dioxidoa (SO2) eta sufre trioxidoa (SO3) adierazten dira. SO2 isurtzen da kantitate handienean, SO3-ren kantitate txiki batekin batera (% 1-2). Dena den, azken konposatu hori ez da normalean atmosferan egoten, urarekin azkar erreakzionatzen duelako, eta azido sulfurikoa eratu. Egin ohi den bezala, SO3 SO2-ren isurpenen partetzat hartuko dugu. 3.5.1. Iturriak -Isurketa naturalak SO2-ren guztizko emisioen % 50 baino gehixeago iturri naturaletik dator. Jatorri nagusiak honako hauek dira: sumendiak, basoko suteak eta materia organikoaren degradazio anaerobioan sortutako H2S-ren oxidazioa. - Isurketa antropogenikoak Sufrea duten erregaien errekuntza da iturri nagusia: energia sortzeko instalazio termoelektrikoak, errekuntza industrialak eta etxeetako berokuntza- sistemak. Garraioak ez du garrantzi handirik SO2-ren emisioan. 3.5.2. Nola eratzen diren Sufrea duen edozein substantziaren errekuntzan SO2 eta SO3 eratuko dira, eta SO2-ren kantitatea askoz handiagoa da. Bi oxidoen formazio-erreakzioak honako hauek dira: S + O2  SO2 (3.22) SO2 + ½ O2  SO3 (3.23) Tenperatura altuetan, bigarren erreakzioaren oreka ezkerralderantz (SO2-rantz) desplazatuta dago. Desplazamendu hori are garrantzitsuagoa da, tenperatura baxuetan ere, ingurunean metalik badago, oso kantitate txikian bada ere (ikatzetan askotan gertatzen da). Horren ondorioz, isurketa-gasen SO3-ren kontzentrazioa txikia izango da.   3.5.3. Eboluzioa atmosferan Atmosferara isuritako SO2 SO3-ra oxidatu egiten da. Azken produktuak azido sulfurikoa eta sulfatoak dira. Azido sulfurikoa SO3 eta ur-lurrunaren arteko erreakzioaren ondorioz sortzen da, eta amoniozko eta beste metalezko sulfatoak, partikulekin gertatzen diren erreakzioen ondorio dira. Egoera horretan aireak duen itxura dela kausa, kutsadura mota horri smog hezea deitzen zaio. SO2-ren oxidazioa prozesu desberdinei jarraituz gerta daiteke, eta ikerketa ugari egin dira mekanismoak ezagutzeko asmoz. Proposatu diren mekanismoak ondoren adierazten dira. a) SO2-ren oxidazio heterogeneoko prozesuak Ur-fasean gerta daitezke ur-tanten gainazalean, SO2-ren disolbagarritasunari esker, edo partikulen gainazalean. Oxidazio-prozesu horietan, zenbait agente oxidatzailek hartzen dute parte (oxidatzaile gogorrak, hala nola oxigenoa edo ozono eta hidrogeno peroxidoa). SO2 + H2O  H2SO3 (3.24) H2SO3 + H2O2  H2SO4 + H2O (3.25) b) SO2-ren oxidazio homogeneoko prozesuak SO2-ren zuzeneko fotooxidazioa eta espezie oxidatzaileen –esaterako, hidroxiloaren– eraginagatik gertatzen diren prozesuak bereizten dira. Zuzeneko_fotooxidazioa SO2 + h (240   400 nm)  SO2* (molekula kitzikatua) (3.26) SO2* + O2  SO3 + O (3.27) Espezie_oxidatzaileen_ekintza SO2 + OH HOSO2 (3.28) HOSO2 + O2  HO2 + SO3 (3.29) SO3 + H2O  H2SO4 (3.30)  3.5.4. Sufre oxidoen eraginak Sufre oxidoen eragin nagusiak euri azidotik eratorritakoak dira. Hala ere, sufre oxidoek zenbait arazo sorrarazten dituzte: - Landareetan Kontzentrazio altuetan eta esposizio-denbora laburretan, eremu hilak sor daitezke hostoetan. Esposizio-denbora luzeetan, kontzentrazioa altua ez bada ere, lesio kronikoak sor daitezke. Eraginak parametro batzuen araberakoak dira: espezie mota eta ingurumen-baldintzak (tenperatura, hezetasuna eta mantenugaien maila). - Animalietan eta gizakiengan Begietako eta arnas sistemako narriadura eragiten dute. Hala ere, kalte horiek nabarmenak izateko landareen kasuan baino kontzentrazio altuagoak behar dira. 3.5.5. Euri azidoa a) Nola eratzen den Euri-uraren pH normala 5.5-5.7 artean dago. Euri-urak azidotasun txikia du, atmosferan dagoen karbono dioxidoaren disolbagarritasunaren eraginez. Euri azidoa ohikoa baino azidoagoa den euria da (pH-a 5.5 baino baxuagoa duena), eta 4 edo balio baxuagoko pH-ak ager daitezke. “Euri azidoa” terminoa izaera azidoko sustantzien jalkiera hezea adierazteko erabiltzen da. Hala ere, espezie azidoen jalkiera lehorra ere gertatzen da. Bien baturari jalkiera azidoa deritzo. Euri azidoaren osagai garrantzitsuenak honako hauek dira: azidoak (sulfurikoa, nitrikoa eta klorhidrikoa) eta gatzak, azken horiek azidoak eta atmosferan dauden katioiak erreakzionatzean eratuak dira. Azido bakoitzaren batez besteko ekarpena honako hau da: % 60-70: azido sulfurikoa % 30: azido nitrikoa % 6: Beste azidoak. Nabarmena da azido klorhidrikoaren edukia; jatorri naturala (ozeanoak, sumendiak…) edo antropogenikoa (ikatzaren errekuntza, hondakinak, disolbatzaileak…) izan dezake. Batzuetan, euri azidoaren arazo larrienak pairatzen dituzten eremuak ez dira kutsatzaileen igorle nagusiak. Kutsatzaile atmosferikoen migrazio- fenomenoengatik gertatzen da hori. Hala, argi geratzen da ingurumen-politika globalak edo internazionalak ezartzea beharrezkoa dela. Beste alde batetik, euri alkalinoari buruz ere hitz egiten da. Kasu horretan, kaltzioaren kontzentrazioa ohikoa baino handiagoa da. Horren eraginez, uraren pH-a basiko samarra izan daiteke, edo uraren gehiegizko azidotasuna partzialki neutraliza daiteke. Euri alkalinoak partikulen ekarpen handia duten lekuetan agertzen dira, kareharri ugari duten basamortuetan batez ere. b) Eraginak Euri azidoak eragin larriak ditu, bai ekosistemetan eta bai materialetan. Ekosistemetan - Ibaietako eta aintziretako pH-ak behera egitea, eta, horren ondorioz, bizitza urtarra murriztea. Arrain-espezie bakoitzak tolerantzia desberdina du pH baxuekiko, baina guztiak dira kalteberak. - Zoruen azidotasuna handitzea; konposizioan aldaketak eragiten ditu. Ikerketa batzuek erakusten dute euri azidoak mantenugai garrantzitsuak (kaltzio, magnesio eta potasio) lixibiatzen dituela. Hala, zoruak kalitate gutxiagoko zoru edo zoru erabilgaitz bihurtzen dira. Beste eragin bat metal toxikoen mobilizazioa da, eta horrek landareen hazkuntza eragotzi egiten du. Metal toxikoak zenbait prozesuren ondorioz ur-korronteetara ailegatzen badira (adibidez, zabortegietan dauden metalen disoluzioa), arrainetan eragina izan dezakete, eta, hala, elika-katean sartu, edo uren toxikotasuna handitu dezakete. - Euri azidoaren eraginpean dagoen landarediak kalte handiak pairatzen ditu: hostoen kolorea aldatzea, hostoak erortzea eta zuhaitzak hiltzea. Materialetan - Material metalikoen korrosio-abiadura handitzea. - Harrizko materialak narriatzea. Karearen motako material guztiek (kareharria, marmola, hareharri batzuk) kalte nabariak jasaten dituzte euri azidoaren eraginez (azido sulfurikoari esker, batez ere): CaCO3 (s) + H2SO4 (aq)  CaSO42 H2O (s) + CO2 (g) Prozesu horretan kaltzio sulfato hidratatua sortzen da; horrek bi arazo sorrarazten ditu; alde batetik, haren tamaina karbonatoarena baino askoz handiagoa da, eta, horren ondorioz, harriaren desintegrazioa eragiten du, eta, bestetik, kaltzio sulfatoaren disolbagarritasuna karbonatoarena baino askoz handiagoa da, eta, horren ondorioz, materialaren galera progresiboa eragiten du. 3.6. PARTIKULAK Izendapen horrekin, airean dauden partikula solidoak eta likido tantak adierazten dira. Solido edo likido baten dispertsio horri aerosol atmosferikoa deritzo. Bibliografian PM sinboloa erabili ohi da partikulak adierazteko, eta sinbolo horrekin batera zenbaki bat agertzen denean, partikulen diametro maximoa adierazten du (μm-tan). Lehen mailako eta bigarren mailako partikulak bereizi behar dira. Lehenengoak zuzenean isurtzen dira atmosferara; bigarrenak, berriz, atmosferan eratzen dira, hala nola sulfato gatzak, sufre oxidoetatik eratorriak. 3.6.1. Iturriak Atmosferan dauden partikulen % 80 baino gehiagok jatorri naturala dute: itsas aerosolak, suteak, sumendien erupzioak, polenak, bakterioak… Jatorri antropogenikoari dagokionez, iturri nagusiak errekuntza-prozesuak eta industrietako galerak dira (zementu-industria, harrobiak, meategiak, siderurgia, nekazaritza-errausketak, hirietako hondakin solidoen tratamendua, etab.). 3.6.2. Konposizio kimikoa eta tamaina Partikulen bidezko kutsadurak eragiten duen kaltea bi faktoreren menpekoa da: tamaina eta konposizio kimikoa. Partikulen kutsadura adierazten duten parametroak neurtzean, normalean ez da kontuan hartzen konposizio kimikoa. Horregatik, partikulen problematikaren azterketa tamainaren ikuspuntutik egingo da. Hala ere, ez da partikulen konposizioaren eragina ahaztu behar. *** Konposizio kimikoa *** a) Metalak (gatz gisa edo oxido gisa) - Ca, Al: ugarienak; lurzoruaren higaduran eta prozesu industrial batzuetan du jatorria. - Pb: pinturetan eta gasolinetan (gaur egun ez) du jatorria. - Fe: burdingintza-prozesuetan sortutakoa. - Na: itsas aerosoletan egoten da. - K: higaduran du jatorria. - V: fuel-olioa erretzean isuritakoa. - Beste batzuk: erregaietan aurkitzen diren aztarna-metalak (Mg, Cu, Cr, Mn, …). b) Beste konposatu inorganikoak - SO42-, NO3- (2. mailako poluitzaileak). - Cl-: itsas aerosoletan izaten da. - NH4+: NH3-tik sortzen da. - Si: higaduran du jatorria. - C: organikoa eta inorganikoa, errekuntza osatugabean isuritakoa. d) Konposatu organikoak ** Naturalak ** - Terpenoak eta esentzia-olioak. Antropogenikoak - Hidrokarburo alifatikoak eta aromatikoak: disolbatzaileetan eta erregaietan dute jatorria. - Hidrokarburo aromatiko poliziklikoak (HAP): errekuntza-prozesuetan isurtzen dira. - Intsektizidak. - Peroxiazilo nitratoak (PAN): prozesu fotokimikoetan eratutakoak. - Dioxinak eta bentzofuranoak: errauste-prozesuetan sortutakoak. Tamaina Partikulen tamaina oso aldakorra da (10-3- 103 m bitartean egon daiteke). Partikulak honako talde hauetan sailkatzen dira, beren tamainaren arabera: a) Aitken-en partikulak edo finak (diametroa  0.1 m). b) Partikula ertainak: esekiak (0.1  diametroa  10 m). c) Partikula jalkigarriak edo lodiak (diametroa  10 m). Normalean, honako frakzio hauek neurtzen dira: PM2.5 (diametroa < 2.5 m) eta PM10 (diametroa < 10 m) bereizten dira. Bi partikula mota horiek eragin desberdinak dituzte; PM2.5 partikulak askoz arriskutsuagoak dira, bere tamaina txikia dela eta.   3.6.3. Eboluzioa atmosferan Atmosferan dauden partikula guztiak lurzoruan jalkitzen dira azkenean. Partikula txikienek koagulazio-prozesu bat jasaten dute jalki aurretik; handiak, berriz, zuzenean sedimentatzen dira. Jalkiera gertatzeko, bi mekanismo daude: - Deposizio lehorra: partikulak grabitatearen eraginez sedimentatzen dira, baita oztopo batekin talka egitean ere (adibidez, eraikin batekin topo egitean, abiadura galtzen dute eta erori egiten dira). Mekanismo horren bidez, atmosferan dauden partikulen % 20 jalkitzen dira. - Deposizio hezea: euri-urak (edo elurrak) atmosferako partikulak arrastatzen ditu, lur-gainazalera iritsi arte. Prozesu horren bidez, airean dauden partikula handi gehienak eliminatu egiten dira. Partikula batzuek euriaren eraketan parte hartzen dute, kondentsazio-fenomeno baten bidez. Beren konposizio kimikoarengatik uretan disolbagarriak diren partikulek ura beren gainazalean kondentsatu ohi dute, eta, hala, disoluzio baten tanta txikiak sortzen dituzte. 3.6.4. Eraginak Atal honetan, partikulen efektuak kutsatzaileak partikula eran aurkitzeagatik eragindako efektuak aipatuko dira bakarrik. Argi dago eragin horietaz aparte kutsatzaile bakoitzak eragin jakin batzuk izango dituela bere izaera kimikoarengatik. - Landareetan Partikulak jalkitzean hostoak estaltzen dituzte, eta estomak ixten dituzte. Hala, fotosintesia eragozten da, landareen garapen normala ekidin eta haren hazkundea geldiarazten da. - Animaliengan eta gizakiengan Arazoak sortzen dituzte arnas aparatuan. Partikula handiak ez dira biriketara iristen, iragazketaren ondorioz. Partikula finak biriketan sartzen dira, baina, haien tamaina molekulenaren antzekoa denez, gorputzak kanporatu egiten ditu. Partikula ertainek (0.1 eta 2.5 m bitartekoak) eragiten dituzte arazorik larrienak. Horrelako partikulak biriken kanpoaldean edota albeoloetan ezartzen dira, eta kalte oso larriak eragiten dituzte. - Materialen gainean Partikulek materialen korrosio-abiadura handitzen dute. Korrosioa partikulen izaera kimikoaren ondorioz gerta daiteke, edo substantzia korrosiboak partikulen gainean xurgatzen direlako (SO2, adibidez). Partikulek zikinkeria ere handitu dezakete. Hidrokarburo pisutsuen errekuntza osatugabearen eraginez (eta beste partikula atmosferiko batzuen eraginez ere) geruza bat sortzen da; horrek tenperaturaren aldaketekin “shock termikoa” delakoa sorrarazten du. Prozesu horretan geruza banatzen da, eta materialaren zati bat berarekin eramaten du. -Partikulek beste fenomeno optiko garrantzitsu bat sortzen dute: ikusgarritasunaren murrizketa. Fenomeno hori dispertsio koloidalek eragindako absortzio-fenomenoen ondorio da. Prozesu hori bereziki garrantzitsua da hezetasun erlatiboa oso handia bada, lainoak sortzen dituzten kondentsazio- fenomenoak gertatzen direlako.    24  Ingurumen Kutsaduraren Tratamendua 
