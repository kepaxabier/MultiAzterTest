                              30._GAIA:_EXEKUZIO-ENBARGOA.    I. EXEKUZIO-ENBARGOA: KONTZEPTUA.   II. ENBARGOAREN OBJEKTUA. ONDASUN ENBARGAEZINAK.   1. ENBARGOAREN OBJEKTUA.  2. ONDASUN ENBARGAEZINAK.  A. Erabat enbargaezinak diren ondasunak (PZL 605. art.). B. Exekutatuaren ondasun enbargaezinak (PZL 606. art.). C. Soldatak eta pentsioak (PZL 607. art.).   III. EXEKUTATUAREN ONDASUNAK ZEHAZTEA (LOKALIZATZEA).   IV. ONDAREA OSATZEA (ONDAREAREN INTEGRAZIOA).   V. ENBARGATUKO DIREN ONDASUNAK MUGATZEA.   VI. ONDASUNEN AFEKZIOA.   VII. AFEKZIOAREN BERMEAK.  1. ERREGISTRO PUBLIKOAN AURRENEURRIZKO OHARPENA.  2. GORDAILU JUDIZIALA.  A. Gordailu instituzionala. B. Pertsonala.  3. JABETZE KENDU GABEKO ATXEKIPENA.  4. ADMINISTRAZIO JUDIZIALA.   VIII. BERRENBARGOA (BERRIZ ENBARGATZEA)   IX. JABARI-HIRUGARRENGOTZA.  1. ESKUMENA.  2. LEGITIMAZIOA. 3. TITULUA.  4. EPEA.  5. PROZEDURA.  6. ONDORIOAK.                                                               30._GAIA:_EXEKUZIO-ENBARGOA.    I. EXEKUZIO-ENBARGOA: KONTZEPTUA.  Exekuzioa agindu ondoren, exekutatuaren ondasunak enbargatuko dira (PZL 585 I art.).  Enbargoa:Exekuzio-prozesuan burutzen den jarduera konplexua, exekuzioari lotu behar zaizkion exekutatuaren ondasunak zehaztera zuzenduta dagoena. Enbargoaren bidez exekutatuaren ondasunak afektatzen dira, exekuzioari lotzeko. Horren ondorioz, exekutatzaileak afektutako ondasunak besterentzean (diru bihurtzean;realización de los bienes) lortzen den produktua eskuratzeko ahalmena izango du. Bestalde, enbargoak ez du exekutatzailearen ondasunez libre xedatzeko ahalmena mugatzen.  Baina noiztik existitzen da enbargoa?. Galderari erantzuteko PZL 587.1 artikulura jo beharko dugu. Artikulu honen arabera, enbargoa existitzen da:      * Enbargatzeko ebazpen judiziala ematen den momentutik, edo     * Enbargo eginbidearen aktan ondasunaren deskripzioa egiten den momentutik,       nahiz eta oraindik berme-neurria hartu edo publizitaterik eman ez.  Exekutatuak enbargoa saihesteko aukera izango du, enbargoaren aurretik edo enbargoa burutu ondoren ordainduz:     1. Enbargoaren aurretik ordaintzekotan, zenbatekoa kontsignatu, eta enbargoa       largestsi egingo da (PZL 585 I art.).    2. Enbargoaren aurretik ordaindu ez badu, ondoren egin dezake. Zenbatekoa       kontsignatu, eta enbargoak altxatuko dira (PZL 585 II art.).  Exekutatuak aurka eginez gero, kontsignatu den zenbateko establezimendu egokian gordailatuko da. Aurkarik egin ezean, kontsignaturiko zenbatekoa exekutatzaileari emango zaio (PZL 586. art.).  II. ENBARGOAREN OBJEKTUA. ONDASUN ENBARGAEZINAK.  1. ENBARGOAREN OBJEKTUA.  Enbargoaren objektua:Zordunak dauzka eta edukiko dituen bere ondasun guztiekin erantzun beharko die obligazioei. Beraz, zordunaren ondarearen ondasun guztiak (oraingoak eta gerokoak) dira prozesuaren objektua.  Kontuan hartu behar dugu enbargoak ez duela ondare osoa (multzo moduan) ukitzen, ondasun konkretuak baizik. Baina badaude ondasun batzuk enbargaezinak direnak (PZL 605-609 art.).  2. ONDASUN ENBARGAEZINAK.  A. Erabat enbargaezinak diren ondasunak (PZL 605. art.).     1. Besterenezintzat jotako ondasunak: Ondasun bat enbargatu ahal izateko       besterengarria izan behar du. Honela ondasun besterenezinak baztertzen       dira: ondasun publikoak (jabari publikoko ondasunak, Estatuaren       ondasunak, e.a.), legeak besterenezin deklaratutako ondasun pribatuak       (usaera eta habitazio-eskubidea, e.a.)    2. Eskubide akzesorioak, baldin eta eskubide nagusi kontuan hartu gabe       besterendu ezin bada. Hau da beste titularitate batekin doan       titularitatea. Adib., jabetza horizontalean dagoen elementu komunen       jabekidetza (adib., pertsona batek ezin du atariaren gainean duen jabetza       saldu, pisua saltzen ez badu).    3. Ondare-edukia ez duten ondasunak:Eduki ekonomikoa duten ondasunak baino       ezin dira enbargatu; hortaz, ez dago eskubide zibilik edo politikorik       enbargatzerik (botoa emateko eskubidea, ohorerako eskubidea, bizitzarako       eskubidea, e.a.). Beste gauza bat da eskubide batzuekin egiten den       komertzializazioa.    4. Legeak berariaz enbargaezin deklaratutako ondasunak: Esate baterako       zerbitzu publikoko ondasunak, katalogaturiko mendiak, Estatuko ondarearen       ondasunak, e.a.  B. Exekutatuaren ondasun enbargaezinak (PZL 606. art.).     1. Beharrezkotzat jotzen diren etxeko altzariak, tresneria (menaje), eta       exekutatuaren eta bere familiaren arropak. Horrez gain, exekutatuak eta       bere menpe daudenek dignitatez bizirik irauteko beharrezkoak diren janak       eta erregaia.    2. Exekutatuaren lanbide, arte edo ofizioarentzat beharrezkoak diren liburu       eta tresnak; baldin eta hauen balorea zorraren zenbatekoarekin       proportzionala ez bada.    3. Ondasun sakro eta kultuko ondasunak (erlijio erregistratuak badira).    4. Legeak edo Estatu espainiarrean dauden tratatuek enbargaezintzat jotako       ondasunak.  C. Soldatak eta pentsioak (PZL 607. art.).  Exekutatuaren soldata eta pentsioak partzialki baino ezin da enbargatu.     1. Soldata, lansaria, pentsioa, ordainsaria edo baliokidea enbargaezina da,       baldin eta lanbide arteko gutxieneko soldata baino gehiagokoa ez bada.       Gehiagokoa izanez gero, PZL 607.2 artikuluak ezarritako portzentaiak       aplikatuko dira, enbargatzeko. Exekutatuak ordainsari bat baino gehiago       jasotzekotan, guztiak gehituko dira enbargatu daitekeen zenbatekoa       kalkulatzeko; baita ezkontidearen ordainsariak edo soldatak ere, ondasun-       banantze erregimena ez baldin badute. Famili kargak aintzat hartuta,       auzitegiak enbargatzeko portzentaiak jaitsi ditzake. Portzentaiak       aplikatzeko, aldez aurretik zerga eta karga publikoak deskontatuko dira       (hau da, soldata netoa hartzen da).    2. Janak ordaintzera kondenatzen duten epaien exekuzioan ez dira arestian       azaldutako erregelak aplikatuko. Kasu honetan auzitegiak zehaztuko du       enbargatuko den zenbatekoa (PZL 608. art.)  Orain arte aipatutako ondasun hauen gaineko enbargoa erabat deusez izango da. Honela gertatzekotan, exekutatuak helegite arruntak tartera ditzake, edo epailearen aurrean deuseztapen deklarazioa eskatu (PZL 609. art.).   III. EXEKUTATUAREN ONDASUNAK LOKALIZATZEA.  Enbargatu ahal izateko, lehenik eta behin jakin behar da zeintzuk diren exekutatuaren ondarearen ondasunak, eta hauek enbarga daitezkeen ala ez.  Hainbatetan, exekutatzaileak berak ezagutzen ditu exekutatuaren ondasunak. Honela izanez gero, exekutatzaileak demandan adierazi beharko du zeintzuk diren enbargatu daitezkeen exekutatuaren ondasunak, eta hauek nahikoak diren (PZL 549.1-3 art.). Kasu honetan ez da ondasun gehiago bilatzeko jarduerarik beharrezkoa izango. Auzitegiak, exekuzioa agintzeko autoaren bitartez zehaztuko ditu enbargatu beharreko ondasunak (PZL 553.1-4). Hau da, zuzenean burutuko da enbargoa (PZL 587.1 art.).  Baina exekutatzaileak ondasunik aurkitu ez badu, edo aurkitu dituenak nahikoak ez badira, ondasunak lokalizatzeko eta ikertzeko neurriak eska ditzake demandan (PZL 549.1-4 art., 590. artikuluarekin lotuta). Beraz, auzitegiak, exekuzioa agintzeko autoan bertan neurri horiek aginduko ditu (PZL 553.1-3 art.).  PZL 589-590 artikuluek hainbat neurri aurreikusten dituzte:     1. Exekutatuak bere ondasunak adierazteko errekerimendua (PZL 589. art.):       Auzitegiak ofizioz exekutatuari errekerituko dio exekuziorako nahikoak       diren ondasun eta eskubideak adierazteko. Exekutatuak, ondasun eta       eskubideez gain, kargarik dagoen ere adierazi beharko du; ondasun       higiezinak izanez gero, okupatuta dauden, okupatzen duten pertsonak eta       titulua. Bestalde, bete ezean ezarri ahal zaizkion zigorrez ohartaraziko       zaio (ondasunak ez adierazteagatik, bereak ez diren ondasunak       sartzeagatik, kargen ez jakinarazteagatik, e.a.). Horrez gain, isun       hertsatzaileak ezarri ahal zaizkio.    2. Ondarearen ikerketa judiziala (PZL 590. art.):Exekutatzaileak_eskatuta,       auzitegiak finantza-entitate, erakunde eta erregistro publiko, eta       pertsona fisiko eta juridikoei errekerituko die exekutatuaren ondasun eta       eskubideei buruzko datuak edo agiriak eman ditzaten. Exekutatzaileak       zehaztu beharko ditu entitate erakunde eta pertsonak. Hauek exekutatuaren       ondasunei buruzko datuak eta agiriak emateko obligazioa dute; hau da,       auzitegiari laguntza emateko obligazioa dute. Dauzkaten muga bakarrak       hauek dira: oinarrizko eskubideekiko errespetua eta legeak ezarritako       mugak (PZL 591. art.). Izan ere, auzitegiak aldizkako isun hertsatzaileak       ezar diezazkieke, laguntzarik eman ezean.  IV. ONDAREA OSATZEA (ONDAREAREN INTEGRAZIOA).  Ikerketa burututa ere, ondasunik aurkitzen ez bada edo aurkituak nahikoak izan ezean, ondarea osatzen saiatu beharko da:     1. Subrogazio-akzioa (KZ 1111 I art.): Aparteko legitimazioa da.       Exekutatzailea exekutatuaren posizioan subrogatzen da, honek hirugarrenen       kontra dituen akzioak egikaritzeko. Ondasun gehiagorik ez izatea       beharrezkoa da; ondare-eskubideak izan beharko dira.    2. Erreibindikazio-akzioa edo akzio pauliana (KZ 1111 II art.):Honen bidez,       hartzekodun maulan burututako egintzak inpugnatzen dira. Betekizunak: a)       Ondasun gehiagorik aurkitu ez izana; b) Exekutatzaileak hirugarren baten       onurako izan den ondarearen xedapenezko egintza burutu izana; c)       Ondarearen xedapenezko egintza exekutatzen ari den obligazioaren       ondorengoa izan beharko da; d) Exekutatzailea kaltetu behar du ondarearen       xedapenezko egintzak; e) Egintzak maulazkoa izan behar du.  Bi akzio hauen bitartez exekutatuaren ondarea osatzen da; ondarean egon behar diren ondasunak ekartzen dira.  V. ENBARGATUKO DIREN ONDASUNAK MUGATZEA.  Exekutatuaren ondasunak lokalizatu ondoren, enbargatuko direnak mugatuko dira.  PZL 592.1 artikuluaren arabera, lehenik eta behin hartzekodun eta zordunaren arteko akordioak mugatuko ditu enbargatu beharreko ondasunak (ondasunak eta enbargatzeko ordena). Akordioak exekuzioaren aurrekoa izan daiteke edo exekuzioa hasi ondorengoa.  Alderdien arteko itunik egon ezean, auzitegiak mugatuko ditu ondasunak, bi irizpide kontuan izanik:      * Besterentzearen erraztasun handiena.     * Exekutatuarentzako kostu txikiena.  Aurreko irizpideak aplikatzea oso zaila edo ezinezkoa bada, PZL 592.2 eta 3 artikuluak ezarritako ordenari jarraitu beharko zaio:     1. Dirua eta edozein motatako kontu korronteak.Erabilera legaleko moneta eta       billeteak.    2. Berehala edo epe motzean diru bihur daitezkeen kreditu eta eskubideak;       baita balore-tituluak eta beste finantza-instrumentuak ere, baldin eta       bigarren mailako balore-merkatuan negozia badaitezke.    3. Bitxiak eta arteko objektuak.    4. Diruko errentak, sortzapenaren arrazoia edozein izanda.    5. Interesak, errentak eta edozein espezietako fruituak. Errentak: Naturalak       industrialak edo zibilak izan daitezke(KZ 354-357 art.). Gauza bat da       ondasun higiezinaren enbargoa (inmueblea: mahasti-plantazioa), eta beste       bat honek ematen dituen fruituen enbargoa (mahats-uzta; ardo-uzta).       Enbargo desberdinak dira.    6. Ondasun higigarriak edo azienda; kotizazio ofizialera onartzen ez diren       akzioak, balore-tituluak eta sozietate-partaidetzak.Ondasun higigarria       ezin du aurreko ataletan sartuta egon.    7. Ondasun higiezinak.    8. Lansariak, pentsioak, soldatak eta lanbide nahiz merkataritza jarduera       autonomoengatiko diru-sarrerak.Pentsioak: Gizarteko Segurantzaren       prestazioak, biziarteko errentak, e.a.    9. Epe ertain edo luzera diru bihur daitezkeen kredituak, eskubideak eta       baloreak.   10. Enpresak, baldin eta enpresako elementuen enbargoa baino hobea bada       (egoerak aintzat hartuta).  Alderdiek eskatuta adierazitako ordena aldatzea posiblea da (ondasun bat beste baten ordez enbargatu) (PZL 612. art.). Zioak: Alderdien akordioa, jabetza- hirugarrengotza onartzea, e.a.  Baina ondasunak enbargatzeko ordena ikusita, jakin behar dugu zein kantitatetan enbargatu behar den; zenbat ondasun enbargatu behar den. Horretarako PZL 584. artikulura jo behar dugu. Artikulu honen arabera, erreklamatzen den kopurua (zeinarengatik exekuzioa agindu zen) eta kostuak ordaintzeko nahikoak diren ondasunak baino ez dira enbargatuko. Ez dira enbargatuko zenbateko hori baino gehiagokoak diren ondasunak, gehiagorik ez dagoenean izan ezik.  Baina enbargoa hobetzeko edo murrizteko aukera dago (PZL 612. art.):     1. Enbargoa hobetzea:Exekutatzaileak enbargoa hobetzeko eska dezake.       Erantzukizunarekin alderatuz, enbargatu diren ondasunak nahikoak ez       direnean auzitegiak ondasun gehiago enbargatuko ditu. Gauza bera       gertatzen da, interesen kopurua gehitu edo jabetza-hirugarrengotza       baiesten denean. Era berean, berme neurriak alda daitezke.    2. Enbargoa murriztea:Exekutatuak enbargoa murrizteko eska dezake, ondasun       gehiegi enbargatu direlako. Beraz ondasun batzuen enbargoa altxatuko da.       Kasu honetan ere, berme-neurrien aldaketa posiblea da.   VI. ONDASUNEN AFEKZIOA.  Afekzioa: Jurisdikzioko organoaren borondatezko deklarazioa, zeinaren bidez ondasun jakin bat exekuzioari lotzen zaio. Momentu horretatik aurrera, ondasuna exekuzioaren menpe egongo da.  Afekzioa berariazko edo tazitua izan daiteke. Berariazkoa: ebazpen judiziala ematean; tazitua: enbargo-eginbidearen aktan ondasunaren deskripzioa egitean. Momentu honetan afekzioa sortzen da, nahiz eta oraindik berme-neurririk hartu edo publizitaterik eman ez (PZL 587.1 art.).  Ondasuna exekuzioari lotu ahal izateko baldintza batzuk bete beharko dira:      * Enbargatu daitekeen ondasuna izatea (PZL 609. art.).     * PZL 592. artikuluaren ordena eta 584. artikuluaren nahikotasuna       errespetatzea.     * Exekutatuaren ondasuna izatea.  Azken baldintzarekin arazoak sortu ohi dira. Izan ere, enbargatzen den ondasuna exekutatuarena dela egiaztatzeko ez da nahikoa exekutatzaileak demandan honela adieraztea; bestalde, ezin da ondasun bakoitzarengatik deklarazio-intzidente bat hasi. Orduan, zer egin daiteke?, nola egiaztatzen da ondasun bat exekutatuarena dela? Oinarrizko seinale bat kontuan hartuko da: ondasunaren edukitza;hau da, exekutatuak ondasuna edukitzea (PKL 593 art.).  Hala eta guztiz ere, hainbatetan, zera gerta daiteke: exekutatua ondasunaren jabe izanik, beste pertsona batek edukitzea (PZL 626.2 art.). Ondasuna hirugarren baten eskuetan egonez gero, kontserbatzeko errekerituko zaio; hau da gordailuzain judizial bihurtuko da.  Kontrako kasua ere gerta daiteke: exekutatuak ondasun bat dauka, jabea hirugarren bat izanik (PZL 593.2 eta 3 art.). Kasu honetan, auzitegiak, enbargatu nahi den ondasuna hirugarren pertsona batena dela zentzuzko arrazoiak dituenean, traba berehala izango dela jakinaraziko zaio (hirugarrenari). Honek jakinarazpena jasotzen duenetik, bost eguneko epea izango du alegatzeko.  Epe barruan agertu ezean, auzitegiak enbargoa aginduko du; alderdiek adostasuna ematen dutenean izan ezik. Arrazoiak emanez aurka egiten badu (dokumentuak ere aurkez ditzake), alderdi guztiei entzun ondoren, auzitegiak ebazpena emango du. Enbargoa agintzen badu, exekutatuak jabari-hirugarrengotza (tarcería de dominio) aurkez dezake.  Amaitzeko, ondasuna hirugarrenarena izanda ere, honek jabari-hirugarrengotzaren bidez bere eskubidea baliarazten ez badu, ezin izango du ondasunaren besterentzea inpugnatu. Hirugarrenak izango dituen azken aukerak hauek dira (PZL 594. art.): bidegabeko ordaintzapen edo aberaste akzioa(acción de resarcimiento o enriquecimiento injusto), eta besterentzearen deuseztapena (errematatzaileak fede txarrez jardun bazuen).   VII. AFEKZIOAREN BERMEAK.  Enbargoa burutu ondoren, berme-neurriak hartzen dira. Neurri hauek enbargoaren existentzia bermatzera zuzenduta daude:      * Alde batetik, exekutatuaren aurrean, honek ondasunaz ez xedatzeko       (ondasuna ez suntsitzeko, edo titularitatea ez transmititzeko, e.a.).     * Eta bestetik, hirugarrenen aurrean: hauek traba (ondasunaren afekzioa)       ezagut dezaten (publizitatea eta kobratzeko lehentasuna).  Ondasunaren araberakoak izango dira berme-neurriak.  1. ERREGISTRO PUBLIKOAN AURRENEURRIZKO OHARPENA.  PZL 629. art. Erregistro publikoetan inskriba daitezkeen ondasun nahiz eskubideak badira, exekutatzaileak enbargoaren aurreneurrizko oharpena eska dezake. Horretarako, auzitegiak manamendua bidaliko du Jabetza edo egokia den erregistrora. Enbargoaaren egunean bertan faxez bidaliko du erregistrora, eta jasotzean, erregistrariak aurkezte-idazpena (asiento de presentación) egingo du, originala jaso arte (HE 418. art.).  Ondasun higiezinak badira, Hipoteka Lege eta Erregelamendu aintzat hartu beharko dira. Aurreneurrizko idatzoharra deklaraziozkoa izango da, enbargoa aldez aurretik existitzen baita.  Oharpenak bi ondorio izango ditu:      * “Ius persequendi”: Honek esan nahi du, ondasuna hirugarren bati       transmititu arren, exekuzioaren menpe jarraituko duela. Hau da, ondasuna       eskuratzen duena exekutatuarengan subrogatzen da (HL 38 IV eta V art.).     * “Ius prioritatis”: Oharpenak kobratzeko lehentasuna sortzen du. Aurreko       kredituek ondorengo kredituen aurrean kobratzeko lehentasuna izango dute       (HL 44 eta KZ 1923.4 art.).  Ondasun higigarriaizanez gero,Hipoteka Mobiliario Lekualdatzerik gabeko Bahiturari buruzko Legera jo beharko dugu. Dakigunez, ondasun higigarrien gaineko karga batzuk inskribatzea dago.  Ondasun higigarrien enbargoaren aurreneurrizko idatzoharrak ondorioak:      * Hipoteka mobiliarioaren kasuan, “ius persequendi” eta “ius prioritatis”       (10 eta 16 art.).     * Bahituraren kasuan, “ius prioritatis” baino ez.  2. GORDAILU JUDIZIALA.  Batzuetan, ondasunaren izaera dela eta, edo desagertzeko arriskuagatik fisikoki harrapatzea beharrezkoa da (dirua, dibisak, balio handikoobjektua, ondasun higuigariak, azienda, e.a.). Honela hirugarrenei afekzioa jakinarazten zaie.  Gordailu judiziala:Exekuzioaren menpe dauden ondasun higigarriak edo azienda edukitza (tenencia). Horretarako auzitegiak pertsona bat izendatuko du; honek gorde eta auzitegiaren eskura atxiki (erretenitu) beharko du, beste pertsona bati eman arte.  Hemen ondasuna ez da eskuz aldatzen.  Bestalde, gordailua osatzen denetik, ondasuna efektu edo dirutza publikotzat hartuko da (PZL 625. art.).  Gordailuzainak hainbat obligazio izango ditu: Beharrezko arretaz, auzitegiaren eskura ondasuna kontserbatu; auzitegiak agintzen duen moduan erakutsi; eta izendatutako pertsonari eman. Obligazioak bete ezean erantzukizun penala eta zibila izango ditu (PZL 627. art.).  Motak:  A. Gordailu instituzionala.  Diru edo dibisa aldagarriak izanez gero, auzitegiaren gordailu eta kontsignazioen kontuan egingo da gordailua (PZL 621.1 art.).  Balore-tituluak, balio bereziko edota kontserbazio berezia behar duten objektuak badira, gordailua egokia den establezimendu publiko nahiz pribatuan egingo da (PZL 626.1 art.).  B. Pertsonala.  Ondasun higigarri desberdinak badira, pertsona bat izendatuko da gordailuzain:     1. Hirugarren batek badauka ondasuna, pertsona hau gordailuzaina izan       daiteke. Honek ondasuna edukitzen jarraituko du, baina edukitzeko titulua       desberdina izango da (PZL 626.2 art.). Dena den, auzitegiak beste       pertsona desberdin bat izenda dezake.    2. Exekutatua bada ondasuna daukana, eta ondasuna produkzio-jarduerara       zuzenduta badago, edota garraiatzea nahiz biltegiratzea zaila edo       garestia bada, exekutatu bera izan daiteke gordailuzaina (PZL 626.3       art.). Hemen ere, edukitzeko titulua aldatuko da.    3. Gainerako kasuetan, edo auzitegiak komenigarri hartzen       badu,exekutatzailea edo hirugarren bat gordailuzain izenda daiteke (PZL       626.4 art.).  Bukatzeko, gordailuzainak obligazioak bete ezean, auzitegiak, ofizioz edo alderdiek eskatuta, kargutik ken dezake gordailuzaina beste bat izendatzeko (PZL 627.1 II art.).  3. JABETZE KENDU GABEKO ATXEKIPENA.  Ondasun gorpuzgabekoen gaineko enbargoetan hartzen den neurria (kredituko erakundeetako kontuen aldeko saldoak, aurrezkiak, soldatak, adizkako prestazioak, errentak, fruituak, finantza-instrumentuak, e.a.). PZL 621, 622.1 eta 623 art. Adib.; BBKan ditudan aurrezkiak; nire ugazabak eman zor dizkidan soldatak.  Exekutatuaren zordun, edo haren eskubidea eduki nahiz zaintzen duen erakundeari afekzioa jakinaraziko zaio. Auzitegiaren eskura eta bere errespontsabilitatearen menpe ondasuna kontserbatzeko aginduko zaio. Honek exekutatuari ordaintzeari utzi beharko dio, eta kredituaren zenbatekoa epaitegian eman beharko du. Baina exekutatuari ordaintzeak ez du baliorik izango. Bestalde, exekutatuari ere jakinaraziko zaio (KZ 1165. art.).  4. ADMINISTRAZIO JUDIZIALA.  PZL 630. art. Kasu konplexuagoak dira.           1. PZLko 622.2 eta 3 artikuluko fruitu eta errenten enbargoa:             Ondasunen eta produkzio-eskubideen izaera, fruituen garrantzia, edo             egoera dela era, administrazio judiziala beharrezkoa denean. Edo             atxekipena betetzen ez den kasuetan.          2. Enpresa, enpresa-multzo, kapital sozialaren, ondare komun edo             ondasunen nahiz eskubideen gehiena osatzen duten akzio edo             partaidetzak enbargatzen direnean (PZL 630. art.).   Adib.: arropa egiteko lantegia.  PZL 631 eta 633 art. Administrazio judiziala sortzeko, alderdiei, enpresaren administratzaileei, bazkideei eta partaideei (nahiz eta hauen partaidetza edo akzioak enbargatu ez) zitatuko zaie. Administratzailea izendatzeari buruzko alegazio eta frogak egin ditzakete. Horrez gain, administratzailea, kauzioa beharrezkoa izango den, pertsonaren izendapena, kontuen errenta eta honen ordainsariak ere erabakiko dituzte.  Adostasuna lortu ez duten kontuei dagokienez, auzitegiak probidentziaren bitartez erabakiko ditu. Ondoren, kasuaren arabera, auzitegiak kontu-hartzaile bat edo bi izendatuko du.  Kasua denean, Merkataritza-Erregistroan inskribatuko da administratzaile judizialaren izendapena; ondasun higiezina bada, Jabetza-Erregistroan ere.  Kontrakoa erabaki ezean, administratzaileen eskubide, obligazio, ahalmen eta erantzukizuna administrazio arruntarenak bezalakoak izango dira. Hala eta guztiz ere, baimen judiziala beharko du, enpresaren partaidetzak ondasun higiezinak edo auzitegiak mugatutako ondasunak besterendu edo kargatzeko; hau da xedapen-egintza batzuk burutu ahal izateko.  Administratzailearen egintzei buruzko eztabaidak auzitegiak ebatziko ditu, ukituei entzundakoan.  Administrazioa amaitu ondoren, kontuak emango dira.  VIII. BERRENBARGOA (BERRIZ ENBARGATZEA).  Ondasun bera behin baino gehiagotan enbarga daiteke.  Berriz enbargatzea:Aldez aurreko exekuzio-prozesuan enbargaturiko ondasuna berriz afektatzea (enbargatzea). Honek afekzioaren bermeetan eragina izango du.  Ondasunak diru bihurtzean aurreko enbargoaren exekutatzailearen eskubideak asetu ondoren, berriz enbargatzen duenak produktua hartzeko ahalmena izango du.  Lehen enbargoa altxatuz gero, errenbargatzailea lehen exekutatzaile bihurtuko da (PZL 610.1 art.).  Bigarren exekuzioaren exekutatzaileek afekzio-bermeak hartzeko eska diezaiokete auzitegiari; baina bakarrik aurreko exekuzioa oztopatzen ez badu, edo lehenengo neurriarekin bateraezinak ez badira (PZL 610.3 art.). Kasuz kasu aztertu beharko da neurriak hartu al daitezkeen jakiteko.  Berriz enbargatzen duenak nahitaezko diru-bihurtzea (realización forzosa de los bienes) eska dezake, aurreko enbargoak altxatu beharrik gabe (PZL 610.2 II art.). Baina honek ezin izango ditu aurreko enbargatzaileen eskubideak ukitu. Lehen enbargoak jarraituko du, eta errematatzailea lehen enbargoaren erantzukizunean subrogatuko da. Baina ez dugu berrenbargoa soberakina enbargatzearekin nahastu behar. Zertan datza azken hau?.  Soberakina enbargatzea:(PZL 611. art.) Nahitaezkobesterentzea eginda, eta exekutatzaileari ordaindu ondoren geratzen den soberakinaren gaineko enbargoa. Gorpuzgabeko eta izango den zerbait enbargatzen da. Bigarren exekutatzaileak ez du ondasunaren gaineko inolako eskubiderik. Lehenengo exekuzioan traba altxatuz gero, soberakinaren enbargoa desagertzen da. Kobratzeko azkena izango da.   IX. JABARI-HIRUGARRENGOTZA.  Hirugarren baten ondasuna enbargatzen den kasuan honek (hirugarrenak) jabari- hirugarrengotza aurkez dezake bere eskubideak babesteko.  Hirugarrenak enbargo-egintza konkretu bati aurka egiten dio, ondasunaren gaineko afekzioa altxatzeko eskatuz. Horretarako ondasunaren jabea dela, eta enbargoa burutu baino lehen eskuratu duela egiaztatu beharko du. Berak legearen arabera enbargo edota nahitaezko diru-bihurtzeari aurka egin diezaiokeen eskubidearen titularra dela egiaztatu behar du (PZL 595.1 eta 2 art.).    1. ESKUMENA.  Jabari-hirugarrengotza exekuzioaz arduratzen ari den auzitegiaren aurrean aurkeztu beharko da (PZL 599. art.).  2. LEGITIMAZIOA.  Prozesuko alderdia denak ez du legitimaziorik, honek aurka-egin eta errekurritzeko aukera baitu. Hirugarrenak ondasunaren jabea dela adierazi beharko du; enbargo edota nahitaezko diru-bihurtzeari aurka egiteko eskubidea duela.  Kasu honetan akatsez hirugarren baten ondasunaren gainean burutzen da enbargoa. Beste gauza bat da, nahiz eta tituluan agertu ez, hirugarrenaren ondasunak enbargatuak izatea (hemen exekutatuaren defendatzeko baliabideak erabil ditzake: PZL 538.3 art.). Kasu desberdinak dira.  Hirugarrenak exekutatzailearen aurka zuzendu behar du demanda. Exekutatuak prozesuan parte hartzea izango du, alderdiarenak eskubide berak izanik. Enbargatutako ondasuna exekutatuak hautatu bazuen honen kontra ere zuzenduko da demanda.  3. TITULUA.  Demandarekin batera, hirugarrenak froga-hastapen bat idatziz aurkeztu beharko du, bere uzia oinarritzeko (PZL 595.3 art.). Bestela, auzitegiak ez du jabari- hirugarrengotza onartuko (PZL 596.2 art.); dena dela zuzen daitekeen akatsa da.  Edozein dokumentu publiko nahiz pribatuaren bidez aurkez daiteke froga- hastapena (baina ezin da hirugarrenak unilateralki sortua izan).  Froga-hastapena aurkeztu behar izateak ez du esan nahi auziaren funtsari buruzko dokumentuzko froga denik, baizik eta onartzeko betekizuna da. Eta dokumentu honek uziaren seriotasuna kreditatzen du. Hirugarrenak ez du eskubidearen existentzia frogatu beharrik; demandaren betekizuna baino ez da.  4. EPEA.     * Hasierako momentua:Ondasuna enbargatzen zaion momentutik hirugarrenak       demanda aurkez dezake (aurreneurrizko enbargoa izanda ere) (PZL 596.1       art.). Hau da, ebazpen judiziala eman edo enbargatzeko eginbidearen aktan       ondasunaren deskripzioa egiten den momentutik (nahiz eta berme-neurria       oraindik hartu ez edo publizitaterik eman ez) (PZL 587.1 art.).     * Amaierako momentua: Ondasuna hartzekodunari transmititu edo beste       pertsona batek enkante publikoan eskuratu baino lehen (PZL 596.2 art.).  5. PROZEDURA.  Judizio arruntaren izapideetatik jarraituko da (PZL 599. art.):  Berezitasunak:      * Demandaren onarpena hirugarrenak kauzioa ematearen menpe egon daiteke       (auzitegiak honela erabakitzekotan). (PZL 598.2 art.).     * Demandatuek demandari erantzun ezean, gertakariak onartzen dituztela       ulertuko da (ZPL 602. art.).     * Autoaren bidez erabakitzen da (PZL 603. art.).  6. ONDORIOAK.  Demanda onartzeak ondasun konkretuaren gaineko exekuzioa etetea dakar. Ondorioz, auzitegiak enbargoa hobetzea aginduko da (PZL 598.1 eta 3 art.).  Auzitegiak hirugarregotza ezesten badu, etetea altxatu eta izapide arruntekin jarraituko da. Exekuzioak jarraitu egingo du.  Auzitegiak hirugarrengotza baiestekotan, enbargoa altxatu eta berme-neurriak eta publizitatea deuseztatuko dira (PZL 603-604 art.).                              13  
