                             Errenazimentu garaiko hirigintza   Errenazimentu garaia, hirigintzaren historian, ltalian hasi zen, hain zuzen ere, Florentzian, hamabostgarren mendearen hasieran. Pixakanaka zabalduz joan zen Italiatik beste europar herrialde batzuetara; hala, hirurogeita hamabost urte behar izan zituen Frantziara heltzeko, eta beste laurogeita bost urte Ingalaterran finkatzeko. Errenazimentuko arkitektura-hirigintzaren aitzindari funtsezkoa- gotikoaren ondotik heldu zen, hura gainbehera etorri zenean. Errenazimentu hitzak, berez, berriz jaiotzea esan nahi du: antzinako Erromak eta Greziak zeuzkaten arte era klasikoak berriz aintzat hartzea, eta inspirazio-iturri gisa erabiltzea. Errenazimentuaren aurrerapena oso lotuta dago humanismo literario eta zientifikoaren hazkundearekin. Mende batean zehar, testuinguru intelektual egoki bat sortuz joan zen, Erdi Aroko mistizismo ilun elkorrari aurre egiteko. Errenazimentuaren eragina zabaltzeko, funtsezkoa izan zen inprentaren garapena. Hirigintzan bi eragile nagusi izan ziren; batetik, 1412an aurkitu eta l52lean argitaratu zituzten Vitruvio-ren idatziak -Augustoren Erromako arkitektoa zena-, eta, bestetik, 1453an turkiarrek Konstantinopolis hartu zutenean handik Italiara sartu ziren aditu eta artista grekoen eragina. Arkitektoak, beren proiektuen oinarri gisa erabiltzeko, zutik iraun zuten erromatar eraikinen azterketa zehatza egiten ari ziren garaian, Vitruvioren De Architectura lanak esanahi mistikoa zuen arkitektoentzak, haren benetako baliotik harago. Errenazimentu garaian, Europako hirien zabalera eta biztanleria nabarmen areagotu ziren, nahiz eta askotan hirien mugek bere horretan iraun mendeak oso aurrera egin arte. Hirien neurriak zirela eta, apenas zegoen aukerarik hiri- antolaketa berriak egiteko. Suak eragindako suntsiketak edo guduetako hondamenak gutxitan ekartzen zuen osorik berreraiki beharra. Hori geratu zen 1666ko Londresko sutearen ondoren, baina ez zen borondate politikorik izan plan berri baten arabera berreraikitzeko, ez eta helburu hori erdiesteko baliabide administratiborik ere. Europak bazeuzkan era horretako behar adina herri, eta, inoiz, gehiegi ere bai. Hamabosgarren menderik hemezortzigarrenera oso finkamendu gutxi fundatu ziren. Batzuk estrategia militarraren emaitza ziren, adibidez, Palma Nova (Italian), Neuf Brisach (Vauban erakoa, Fratzian), eta Christiansand (Norvegian). Beste batzuk jarrera autokratikoaren ondorio ziren; adibidez, Richelieu eta Versailles (Frantzian), eta Karlsruhe (Alemanian). Errenazimentu garaian, zenbait irizpide estetiko arautzailek ezarri zuten hirigintza-lana zein joerari segituz egin behar zen herrialde guztietan. Lehenik, simetriari buruzko kezka bat zegoen; hirigintza-programa bateko antolamendu-parteekin, konposizio orekatua egin nahi zen, ardatz-lerro baten edo gehiagoren arabera. Batzuetan, muturreraino joan eta gauza barregarriak egin ziren, adibidez, Erromako Piazza del Popolo-n kale nagusiaren alde bietan eliza berdin-berdinak jarri dira. Bigarrenik, garrantzi handia eman zitzaion ikuspegiak mugatzean; horretarako, tentuz eta leku egokian jartzen zituzten eraikin monumentalak, obeliskoak edo estatua bikainak, kale luze zuzenen amaieran. Hirugarrenik, banakako eraikinak sartuta zeuden arkitektura-osotasun bakun koherentean; gehienetan, oinarrizko fatxadako diseinu baten errepikapenez. Laugarrenik, perspektibaren teoria izan zen artearen historiako osagaietako bat, eta ezarritako kanon horri segitu behar zion errepresentazio artistiko orok. Errenazimentuko hirigileek hiru elementu nagusi zeuzkaten proiektarako: bat, kale nagusi zuzena; bi, kale elkarzutez osatutako lauki-sarean oinarritutako auzoak; hiru, espazio itxiak. Kale nagusi zuzena Kale nagusi zuzena Errenazimentuko berrikuntza bat da. Gehienetan, eraikinetarako helbidea zen eta, maiz, lotura zuzenak zituen eskualdeko komunikabideekin, baina haren eginkizun nagusia zen hiriaren alde batetik bestera mugitzeko aukera ematea. Kalearen funtzioetan aldaketak egiteaz gainera, Errenazimentuak kontzeptu estetiko bat ere sartu zuen: kalea osotasun arkitektonikoa izatea. Perspektibaren efektua indartu egiten zen amaieran elementu bereizi bat jarriz, nahiz arkitektura-lana nahiz monumentua izan: estatuak, iturriak eta obeliskoak.   Lauki-sarea Hiru erabilera nagusi izan ditu lauki-sareak, hiri-forman eragin duen eragilerik zaharrenak. Lehena, eta askogatik zabalduena, aurretik zegoen hiriari eransten zitzaion bizitegi-auzoaren erakera zen; bigarrena, hiri berri gutxi batzuen antolamendu orokorra; eta hirugarrena, kale-sistema oinarrizko bati lotuz hiriko alde berri batzuk proiektatzea. Toki asko hartzen zutenez gero, lauki-sare sistemak, kale nagusi eta espazio itxien aldean, urri agertzen dira Errenazimentu garaiko hiri-antolaketa berrietan. Eraginkorra izateaz gainera eta lurzoru-banaketa berdina egiteaz gainera - historian lehenago erabili izanaren arrazoi berberak-, lauki-sare sistemak uniformetasun estetikoa eman zion Errenazimentuari, nahiz eta paisaia urbanoak maiz dirudien beti berdina.   Espazio itxiak Zirkulazioaren funtzioei begira, Errenazimentuko hiri-espazioak hiru multzo nagusitan sailkatu daitezke. Lehenengoa zirkulazioarentzako tokia da, hiriko bide-sare nagusiaren parte bat osatzen duena, eta bai oinezkoek eta bai zalgurdiek erabiltzen dute. Bigarrena bizitegietarako tokia da; bertako edo inguru hurbileko zirkulazioa bakarrik hartzen du, eta, batik bat, oinezkoentzat pentsatuta. Hirugarrena oinezkoentzako tokia da, eta ibilgailu gurpindunek ezin dute, eskuarki, han ibili. Goian aipatutako erabilera horiez gainera, Errenazimentuko espazioek bazeukaten helburu estetiko eta handitzailea; hala, estatua edo monumentu baten kokalekua ziren, edo eraikin nagusi baten etxe- aurrea, eta badira plazas mayores deitzen direnak ere (Espainian bakarrik).     * Zirkulazioarentzako tokiak: Hemeretzigarren mendean zirkulazioa ugaldu       aurretik, kale nagusien arteko gurutzaketan formalki proiektatutako       espazio gutxi zeuden. Batzuk hiriko perimetroan zeuden.     * Bizitegi-espazioak: Gehien-gehienetan, klase pribilegiatuenak ziren, eta       bertan bizitzeko erabiltzen zituzten; ibilgailu gurpildunen sarrera       bakoitzaren beharrak asetzera mugatuta zegoen.     * Oinezkoentzako tokiak: Espazio itxi asko era asko guztiz itxita zeuden       ibilgailuentzat, edo, bestela, egokituta, oinezkoak gehiegi jasan behar       izan ez zezan. Espazio horietako gehienak etxe-aurreak edo jendea       elkartzeko tokiak ziren, eta eraikin zibil eta erlijiosoen eta erregearen       eraikinen aurrean zeuden.   Espazio itxiak hiru eraikin motarekin egiten zituzten: bat, arkitektura zibil edo erlijiosoa; bi, etxebizitzetarako eraikinak, gehienetan eraikin atxiki moduan; hiru, merkatua eta hari lotutako merkataritza-eraikinak. Fortifikazioa Europa hainbat hiritan, behar besteko defentsa ziurtatu behar zuten erasoen aurka, eta hori izan zen arrazoia dentsitate handiko hiri-bizitza egiteko, altura handiko apartamentu-etxeetan oinarrituz. Defentsarako elkarren segidako eraztunak zaharkituta geratu zirenean, lurzoruak aukera eman zuen eraztun barruko bulebarrak egiteko. Gotortutako gerrikoen barruan egon beharrez, nahiz populazioa eta dentsitatea handitu, Europar kontinenteko hiriak, hamalaugarren mendetik hemeretzigarren mendearen erdialdera arte, gorantz baino ez ziren hazi. Guztiz bestela gertatu zen Britainia Handian, uhartean izanik, eta barneko baldintza egonkorrak izanik, zabalean hazteko joera indartu zen. Erdi Aroan, gazteluko hormak sendoak baziren eta behar adina altu, eta hobi on bat baldin bazegoen inguruan putzuarekin, gaztelua menderaezina zen, goseak edo traizioak eragin ezik. Defentsa-sistema horrek, maiz, ez zuen aukera handirik ematen, baina, funtsean, gauza bat egin behar zuten: bertikalari segi; distritu berriak har zitzakeen bere barnean, sistema osoaren sendotasuna zalantzan jarri gabe. Kanoiak hori guztia aldatu zuen. Une horretarik aurrera, defentsa egokiak jartzeko beharrezkoa zen distantzia horizontala handitzea hiriaren bukaeraren eta kanpoko harresien artean. Espazio gehigarri hori hartzeaz gainera, gotorlekuak geroz eta konplexuago bihurtu ziren elkarrekiko lotura zeukaten bastioi eta forteen sistemarekin. Behin egin eta gero, sakon jarritako bi dimentsioko defentsa horiek oso kostu altuekin bakarrik zabaldu zitezkeen, eta, hala, dentsitatea geroz eta handiagoa izan zen hirian. Konstantinopolis erortzeak berehalako bi eragin izan zituen hiri-antolamenduan, Italiako Errenazimentuaren garaian. Alde batetik, Antzinaro klasikoari buruzko jakitunek Italiara migratu zuten Errenazimentua eratzen ari zela. Bestetik, indartu egin zen ingeniaritza militarraren zientzia; hala agertu zen Italiako Errenazimentuko hirigileek egindako "hiri idealaren" eskemarik gehientsuenetan.   Vitrubio Marcus Vitruvius Pollio, arkitektoa zen Erroman Augustoren denboran, zenbait saiakera idatzi zituen arkitekturaren teoriari eta teknikei buruz, eta hirigintzari eta ingeniaritza zibilarekin lotura zuten gaiei buruz. Idazlan horiek, Erroma klasikoan testuliburu praktiko izan zirenak,Vitrtvioren De Architectura izenarekin ezagutzen díra. Horien "aurkikuntza", 1412- 14 inguruan, indarra eman zion Errenazimentu garaiko arkitekturari, eta baita hirigintzari eta arteei oro har ere. Eragina areagotu egin zen Italiako argitalpen ugarietan lehena inprentatik atera zenean, 1521ean. Herriak proiektatzerakoan kontuan hartu beharreko ohar batzuk egiten ditu Vitruviok, eta plano zirkularrean proiektatutako hiri baten traza erakusten du. Haren ideiak, baina, ez zeuden benetako plano batean jasota.Vitruvioren teoriaren interpretazioek, gehienetan, hau erakusten dute: forma erradiokontzentrikoa, defentsarako horma oktogonal baten barruan sartuta; zortzi kale erradial angeluetako dorreetara zuzentzen dira, lau aldeetako erdigunean dauden ateetara joan ordez. Vitruviok proposamen hori egin zuen aurkako haizeak saihesteko. Nahiko ideia erromantikoa zen, praktikan funtzionatuko ez zukeena, baina, halere, izango zituen zenbait abantaila militar defentsan, ateetatik ezin baitzen zuzenean sartu herrigunera. Foro nagusiak erdigunean behar zuen, oktogono baten barruan sartuta, bigarren mailako zortzi espazio ireki zituela sektore bakoitzean. Kontsiderazio primarioa zen forma erregularreko auzategiak sortzea. Gainera, Vitruviok xehetasun handiz idatzi zuen hiriaren kokapena hautatzeko orduan zer hartu behar zen kontuan.   Alberti De Re Aedificatoria arkitekturari eta antzeko gaiei buruzko hamabi liburu dira. Hil ondoren, argitaratu zioten lan hori, 1485ean, eta "Errenazimentuko hiri- antolamenduaren lehen teoriko" izena jarri zioten Albertiri. Ez zituen sartu hiri idealen planoak edo hirigintzako adibideak, baina luze idatzi zuen hiri- antolamenduko arlo askori buruz. Ondorengo teorikoek bere osoan garatu zituzten ideia haiek; batez ere, plaza zentralizatu batetik ateratzen diren egitura erradialeko kaleena.   Filarete Antonio Averlino (1404-72), Antonio Filarete izenez ezaguna, jotzen da Errenazimentuko hiri ideal bat osorik antolatu zuen lehen egiletzat. Hiria deskribatuta eta plano batean ilustratuta zetorren haren Trattato d'A rchitettura lanean. Filareteren hiriak Sforzinda izena zeukan, mezenas Francesco Sforza zuelako. Planoaren oinarrian, bi lauki daude bata bestearen gainean, oktogono bat sortuz, perimetro biribil baten barnean. Hiriaren erdigunerik, hamasei bide erradial irteten dira perimetrotik kanpora, eta horietako batek akueduktu-forma hartzen du. Erdibideko eraztun-bide batek lotzen ditu bigarren mailako plazak, bide erradialekin gurutzatzen diren lekuetan; plaza horietan daude, txandatuz, merkatuak eta elizak. Hiriko erdigunean hiru plaza daude bereizita; plazarik garrantzitsuenean, katedrala eta agintari nagusiaren jauregia daude, eta beste bi plaza txikiagoak merkaturako eta merkatarientzat dira.   Leonardo da Vinci Leonardo da Vincik (1452-1519), bere lan teorikoen artean, arkitektura eta hiri-antolamendurako eskemen proposamenak zeuzkan. Azken lanak hirien plangintzak eta eskualdeko garapen-planak biltzen ditu. Leonardok ikusi zuen hiri jendetsu osasungaitz baten eragin zuzena izan zela eta horregatik, dukeari aholkatu zion hiria berreraikitzeko, jende gurxiago sartuz, eta gainerako jendea hamar hiri berritan jartzeko (30.000 biztanle proposatutako bakoitzean). Halaber, bere hiri idealean, kota edo maila ezberdinetan bereizi zituen oinezkoen eta ibilgailuen pasabideak, salgairik astunenak trafikatzeko bide erreserbatu bereziak eginez.   Scamozzi eta Palma Nova Vincenzo Scamozzi (1552- 1616) ezohikoa izan zen Italiako Errenazimentuko hiri teorikoen artean, haren ideiak gauzatu egin baitziren praktikan. Hari egoten zaio Palma Novako hiri gotortu txikia, 1593an hasi zutena. Palma Novaren eginkizuna zen Veneziaren defentsarako goarnizio aitzinekoa izatea. Perimetroa bederatzi aldeko poligonoa du, eta erdiko plaza, hexagonoa. Antolamendu hori modu harmoniatsuan dago egokituta kale erradialen eratze konplexu baten bidez; sei kanpora irteten dira, erdigunerik hormako angelu batera, edo, txandaka, alde baten erdira. Gainera, hamabi kale erradial abiatzen dira hiru kale zentrokideren eraztun barnekoenetik. Eraikin zibil nagusiak plaza nagusiaren inguruan jarrita daude. Bigarren mailako sei plaza daude etxe-uharteen erdian.   Indietako legeak Amerikako hiri-berrietan, partzela erregularrak egin zituzten, hiria ordenatua izan dadin eta plazak, elizak nahiz kaleek espazio zehatz bat izan dezaten; sortu berri diren lekuetan, hasieratik ezar daiteke ordena egokia, eta, hala, hiriek ordenatuta egoren jarraituko dute bestelako kosturik gabe, bestela ezinezkoa izango baita ordena hori sekula txertatzea. Xedapen horiek 1521ean finkatu eta zabaldu ziren, Karlos V.ak "hirigintza-praktikari" buruzko kodea ezarri zuenean; gerora, "Indietako legeetan" txertatu zuten kode hori. Garai hartako hiri-forma baldintzatu zuten lege ezagun eta garrantzitsuenen artean, horiek izan zuten zabalkuntzarik handiena. Ofizialki Espainiako erregeek Recopilación de Leyes de los Reynos de las Indias 1681ean argitaratu zuten arren, hirigintzari buruzko atalak indarrean egon ziren 1573tik aurrera, Filipe II.ak inperioko hiri berrien sorkuntza eta plangintza fisikoa erregulatzeko xedapena aldarrikatu zuenetik. Hirigintzari buruzko legegintza Amerikako inperioak iraun bitartean egon zen indarrean, (baita Filipina espainiarrean ere), eta etorkizuneko Estatu Batuetan eraiki ziren hiri espainiarretan ere aplikatu zen. Hura berez oso zorrotza zen arren, legegintza ezartzean malguagoak izan ziren, eta aplikazio amaigabeek gai beraren inguruko bariazio ezberdinak islatzen dituzte, errepikapen-eredu monotonik harago. Lauki-sare sistema izan zen arau morfologiko nagusia. Kaleei dagokienez, erregulazioak arduratu ziren xehetasunak zehazteaz, teorian gutxienez. Baziren dozena bat zehaztapen eta aholku-klausula baino gehiago: hastear zegoen batek etorkizuneko hazkundearen premiak izan ohi zituen buruan, eta, horretarako, "lekua planifikatu behar zuen, plazak, kaleak eta eraikinentzako partzelak barne, sokaren eta erregelaren laguntzaz, kaleen abiapuntua izango zen plaza nagusirik hasi eta ate eta errepide nagusietaraino, eta nahikoa espazio zabala utzi behar zuen hiriak modu simetrikoan zabaltzeko lekua izan zezan. Hirigintza espainiarraren ezaugarri esanguratsuena plaza izan zen, eta merezitako garrantzi sinbolikoa eskaini zioten. Urbazterreko hirien kasuan, horiek itsasotik edo ibairik gertu eraikitzeko gomendatu zuten. Barrualdeko hiriei zegokienez, "plaza nagusiak hiriaren erdigunean egon behar du, eta haren luzerak, gutxienez, zabalera halako bat eta erdi izan behar du, hori baita zaldiak erabiltzeko festibaletarako eta beste festa batzuetarako proportziorik egokiena. Plazaren tamaina hiriko biztanle kopuruaren araberakoa izango da, kontuan hartuta Indietako hiriak, berriak direnez gero, hazi egingo direla; izan ere, hiriak haztea da gure asmoa. Arrazoi horrengatik, beharrezkoa da plaza hiriaren hazkunde posiblearen arabera planifikatzea; 60 eta 90 metro bitarteko zabalera eta 150 eta 240 metro bitarteko luzera izan beharko lituzke. Tamaina ertaineko plaza eder batek 180 metroko luzera eta 120 metroko zabalera ditu. Adminisrrazio-legegintza zehazteaz gainera, erlijioa handiestea ere garrantzitsua zen; horregatik, elizak plazako eraikin nagusia izan behar zuen, eta bazter batean kokatuta egon behar zuen, garrantzi sinbolikoa nabarmentze aldera: "Barrualdeko hirietan, elizak ez du plazan egon behar; askatasun-itxura emateko, handik distantzia batera egon behar du, gainerako eraikinetatik bananduta, alde guztietatik ikusteko moduan, honela ederragoa eta izugarriagoa dela emango baitu. Lurraren mailaren gainetik eraiki behar da, elizara sartzeko jendeak eskailera batzuk igo behar izateko. Urbazterreko hirietako elizak plazan bertan zeuden, eta sendoak izan ohi ziren, larrialdi-egoeretan gotorleku gisa erabiltzeko.   Finkamendu espainiarrak AEB-etan Finkamendu espainiar formalen artean honako hauek aurkitu ditzakegu: lehenik eta behin, presidio edo gotortutako base militarrak, familiekin eta zerbitzariekin batera bizi soldadu profesionalez osatutakoak; bestetik, pueblo edo merkataritzara nekazaritza-produkziora zuzendutako guneak, maiz dagoeneko existitzen ziren herri indiarretan oinarritutakoak; eta, azkenik, misioak, indiarrak ebanjelizatzeko asmoz sortutako herri erlijiosoak. Berez, pueblo, misio eta presidioak helburu ezberdinekin sortu ziren eta forma ezberdinak izan zituzten, baina praktikan haien arteko aldea ez zegoen batere argi.                                Barrokoko hirigintza   Barrokoko hirigintzak ahalegina egiten zuen eskala txikiko mugen barruan espazio infinituaren irudipena lortzeko edo gai zen perspektiba infinituak iristeko. Barrokoaren perspektiba infinitoa eta eskala handiak jartzea botere autokratiko zentralizatu erraldoiek eragin zuten, europar estatu batzuetako agintarien eskutik. Gobernatzaile absolutuek botere politikoa eskuratu zuten, eta baita baliabide ekonomiko ugari ere, ordura arte sekula ezagutu ez ziren neurriko plangintza-egitarauak aukera ateratzeko. Nabarmenenak hauek izan ziren: Luis XIV. a eta XV.a Versaillesen, Petri Handia San Petersburgon, eta, helburu ezberdinekin, Sixto V.a Erroman. Beste maila txikiago batean, beste agintari apalago batzuek beren hiriburuak antzaldatu zituzten, beren jardueren handitasunaren eta zeuzkaten baliabideen araberako hiri-dekoratua egiteko Absolutismo barrokoaren plangintzaren azpitik jadanik ez zen egitura itxi eta konpartimentatuen noziorik geratzen, hiria eta paisaia menderatzen zuten sistema ireki ardaztunak baizik. Printzeek estatuari eta beren buruari buruz zuten ideiaren arabera, beren jauregiak bakarrik izan zitezkeen erreferentzia- puntu, dominatzaile eta irradiazio-zentro. Kontzepzio horren eta gortearen eta administrazioaren etengabeko hazkundearen ondorioz arazoak izan ziren lehendik garatutako hirien egitura sozial eta arkitektonikoetan bizilekuak eraikitzeko. Lehengo hiri feudalak eraldatzeko ahaleginak ere porrot egiten zuen askotan, defentsako eraikuntzek eragiten zuten zapalkuntzagatik. Lehengo hiriburuak eta bizileku berriak absolutismoarentzat egokia zen erlazioan jartzeko eta biak hiri-konfigurazio luzatu batean elkartzeko ahalegina bizitoki-jauregia hiri zaharretik tarte aski egokira zegoenean edo hiri zaharraren markoaren barruan eraikitzeko modua zegoenean bakarrik gauzatu ahal izaten zen (adibidez, Paris: Louvre eta Tulleriak; Kopenhage, Turin, Stuttgart). Kasu askotan gortea eta administrazioa kanpora atera eta bizileku berria landa irekian, printzearen gustuko leku batean, eraikiz lortzen zen, eta lehendik eraikia zegoen ehizako edo aisiako etxeren bat ordeztEn zuen (adibidez, Mannheim Heildelbergen ordez, Ludwigsburg Stuttgarten ordez, Versailles Parisen ordez). Atera-sartzea, zentralizazioa, irekitzea, ardatzen norabidea, dominatzaileak, mugimendu lineal goranzko eta zirkularra, eta artikulazio bateratzailea dira Barroko garaiko arkitekturan eta hirigintzan nagusitu zirenak. Pizkundeko sistema itxi eta zentralizatuen ordez, sistema irekiak azaldu ziren Barrokoan, irradiaziokoak. Espazioak, eraikinak, lorategiak, plazak, hiria bera eta paisaia ez dira, jadanik, esparru autonomo modura hartzen, baizik eta goragoko hierarkia-sistematan biltzen dira, ardatz jarraituekin. Distantzia handiak hartzen dituzten ardatz bihurtzen dira kaleak; plaza publikoak lotune eta egoitza adierazgarrientzako leku bilakatzen dira. Kaleei eta plazei beren erabilgarritasun-funtzio hutsaren arabera ematen zaien soluzio partzialarengatik, absolutismoak ezaugarri zituen hirigintza- eta eraikuntza-programetako ikuspuntu estetiko-formalen arabera egindako hiri- ordenazio baten esku geratzen dira. Erroman eta Parisen absolutismoa garaiz eta arrazoibidez ezarri zen. Praktikan jarritako soluzioak eredu bilakatu ziren Europako enparauarentzat. Barrokoko plangintza asko saiatzen dira eraikina, plaza, hiria eta landa irekia integratzen; eta modurik egokienean lortzen da jaunen egoitzetan, alegia jauregian eta aurrean ohorezko patioa den lorategia eta hiria jarriz egiten direnean. Eraikinaren bloke itxiaren ordez hegalez irekitako banaketa egiteak lagundu egiten du zona guztiak integratzen eta ardatzak landara eta hirira zabaltzen. Versaillesko gaztelua, hiria eta parkea sistema irekiaren eredu dira Europa guztiko absolutismoarentzat; haietan, arkitektura eta izadia elkarren artean batzen dira, eta jaun absolutuaren jauregia erreferentziapuntu eta irradiazio- zentrotzat hartzen da. Hirietan ugaldu egiten da plazen kopurua eta plazen funtzioak ere zabaldu egiten dira. Absolutismoak hiri-irudi desberdina ezarri zuen: arrazionaltasuna, argitasuna eta oinarri geometriko baten araberako ordenazioa dira hiriari estatuaren ordenazioaren aldaki izateko itxura eman behar diotenak. Printzeek egiten zituzten plangintzetan, askotan, burgesen ekimenak asetzeko balio zezakeen marko orokorra ezartzeaz gainera, masa arkitektonikoen itxura ere adierazten zen, hau da, plazaren hormek nola izan behar zuten. Prozesu hori Frantzian gertatu zen bereziki. Hiriburuak (Parisek) izandako hazkunde handia herrialde guztiaren zentralizazio politiko gero eta handiagoaren isla besterik ez zen.   EspainiakoPlazas Mayores Garai hartako Espainiak Europako hirigintzari egin zion ekarpen nagusia izan zen hainbat hiri garrantzitsutan plaza mayor (plaza nagusi) planifikatuak eraikitzea. Plaza nagusietan Espainiako ohiko hiri-jarduerak, beste inon topatuko ez ditugunak, antolatzen zituzten, eta horrek haien forma eta proiektu arkitektonikoa baldintzatu zituen. Espainian, herriek berek ere jendea elkartzeko espazio publiko formalak zituzten. Ohikoa zen hiri handietan plaza garrantzitsu ugari eraikitzea, baina gutxi batzuek soilik zituzten plaza mayor deiturikoak. Toledo salbuetsita, ez dugu halakorik topatuko hegoaldean, denbora luzez musulmanen mende egon ziren hirietan. Plaza nahiz plaza mayor-etan espektakulu publikoak antolatzen ziren. Zaldizko zezenketa jarduera tradizionala zen, eta, hortik abiatuta, zezen- plazak eraiki zituzten helburu horretarako. Plaza mayor-ekin batera, katedral ugari eta eliza handiak eraiki zituzten Espainiako gizartean zuten garrantzia islatzeko moduko hiriko lekuetan. Maiz, hiriko eliza handiak kolegio, monasterio, komentu edota ospitaleetako eraikin multzo haren barruan zeuden, eta elizaren lursail zabaletan kokatutako lorategi pribatuak zituzten.    
