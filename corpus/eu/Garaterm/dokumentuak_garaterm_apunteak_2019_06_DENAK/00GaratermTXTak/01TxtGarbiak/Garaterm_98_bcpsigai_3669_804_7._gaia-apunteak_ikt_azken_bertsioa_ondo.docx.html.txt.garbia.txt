           7. Gaia – Uraren konposizioa eta ezaugarriak   7. GAIA URAREN KONPOSIZIOA ETA EZAUGARRIAK 7.1. SARRERA Ura konposatu kimiko garrantzitsuenetarikoa da gizakientzat, eta, oro har, bizitzarako, bi irizpideren arabera: - Irizpide kuantitatiboa. Urak Lurraren gainazalaren % 72 betetzen du, gutxi gorabehera. Gainera, materia biziak ur-ehuneko oso handiak ditu bere konposizioan. Adibidez: Medusa % 98 Giza enbrioia  % 95 Jaioberria % 70 Gizaki heldua % 60 Zuhaitza % 50 - Irizpide kualitatiboa. Egitura bizi guztiek ur asko hartu behar dute, eta izaki bizien elikadura- eta iraizketa-funtzioak uretan oinarritzen dira. Besteak beste, urak honako_erabilera_hauek_ditu: - Kontsumorako erabilerak: Uraren kontsumoa; horrek kalitatea aldatzea eragiten du. Horren barnean, zenbait kontsumo mota bereiz ditzakegu: 1. Hirietan, etxeetan eta hornikuntzan. 2. Industrian. 3. Nekazaritza eta abeltzaintzan. - Beste erabilera batzuk: 4. Energia elektrikoaren ekoizpena. 5. Ur-ingurunea (akuikultura). 6. Aisia eta estetikoa. 7. Nabigazioa. 7.2. URAREN PROPIETATEAK **** A) Propietate fisiko-kimikoak **** 1) Bero-ahalmenaren eta urtze- eta lurruntze-beroen balio altua. Propietate horien balio altuen ondorioz, ur likido/ur solido eta ur likido/ur lurrun bikoteek organismoen nahiz klimaren erregulatzaile termiko gisa jokatzen dute. Izaki bizietan izerdiaren bidezko bero-galerak oso garrantzitsuak dira. Beste alde batetik, klimaren erregulazioan, ezinbesteko garrantzia du ur lurrunaren eta CO2-aren efektu konbinatuak, lurraren gainazalaren tenperatura gutxi gorabehera konstante mantentzeko. Osagai horiek energia xurgatzen dute egunez, eta, horiei esker, gauez bero gutxiago askatzen da. Hala, adibidez, basamortuko klima oso lehorretan, oso hezetasun gutxi dagoenez, lurraren gainazala asko berotzen da egunean zehar, eta asko hozten da gauean. 2) Konduktibitate termiko altua Konduktibitate termikoak materialen beroa garraiatzeko ahalmena neurtzen du, eta garrantzi handia izan dezake izaki bizien kasuan. 3) Urtze- eta irakite-tenperatura altuak Uraren urtze- eta irakite-puntuak altuak dira beren homologoen aldean (H2S, adibidez), ur molekulen arteko hidrogeno-loturen ondorioz. Fenomeno hori gertatuko ez balitz, uraren irakite-puntua -70 eta -80 ºC bitartean egongo litzateke. Horren ondorioz, ura aurreko aro geologikoetan espaziora lurrunduko litzateke, eta bizitza, ezagutzen dugun moduan, ezinezkoa litzateke. 4) Ezohiko dentsitate-aldaketa Solidoaren dentsitatea likidoarena baino txikiagoa denez, izotza ur gainean egoten da. Izotzak isolatzaile gisa jokatzen du; hau da, ur-geruza sakonera handian izoztea eragozten du. Fenomeno horrek ur-bizitzarako eta zenbait giza jardueratarako onurak dakartza.  Beste alde batetik, izoztean uraren tamaina handitzeak arroken deskonposizioa eragiten du, eta, horri esker, zoru emankorrak eratzen dira. 5) Gainazal-tentsio altua Propietate horri esker, likidoa sustraietan gora doa. Hori abantaila da landareen hazkuntzarako. 6) Biskositate txikia Tenperatura handitzean, uraren biskositatea txikitu egiten da, eta, horri esker, mikroorganismoen mugikortasunari mesede egiten zaio. 7) Ahalmen disolbatzaile handia Honako ezaugarri hauei esker: - Zenbait konposaturekin (azidoak, baseak baita metalak ere) erreakzionatzeko gaitasuna, substantzia disolbagarriak eratzeko. - Sustantzia oso desberdinekin (baita sustantzia organikoekin ere) hidrogeno- zubiak eratzeko gaitasuna. - Tamaina molekular txikia; horri esker, zenbait konposaturen molekula arteko gunetan sar daiteke, eta haien disgregazioa eragiten du. - Momentu dipolar handia; solutu polarren ioiak dispertsatzeko baliagarria da. - Konstante dielektriko handia; kristal baten ioien erakarpen-indarra murrizten du hark. B) Ezaugarri organoleptikoak Zentzumenekin antzematen diren propietateei (usaina, zaporea, kolorea, tenperatura…) organoleptiko deitzen zaie. - Tenperatura Uraren tenperatura 0-30 ºC bitartean egon ohi da. Propietate hori faktore askoren menpe dago: urtaroa, sakonera, klima, eta abar. Ur-masetan, tenperatura-gradienteak sortzen dira sakontasunaren ondorioz. Lurpeko uretan, tenperatura balioak egonkorragoak dira, 5-13 ºC artekoak. - Zaporea Ur naturalak zapore freskagarria du, gatz (Cl-, Ca2+, Mg2+) eta gas (O2 disolbatuta, CO2) batzuen kantitate egokiei esker. Konposatu baten kontzentrazioa handia denean, berriz, urak zapore desatsegina izan dezake. Adibidez, CO2 gehiegi badauka, uraren zaporea garratza da; Fe-ren edo Mn-ren kontzentrazioa handia bada, metal-zaporea du; eta MgSO4 gehiegi badauka, zaporea mingotsa izango da. pH-a uraren kalitatearen adierazle da: pH-a baxua bada, zaporea garratza da. Balio hori altua bada, berriz, xaboi-gustua du. pH optimoa 6-7 inguruan dago. Konposatu organikoek ere zapore berezia ematen diote urari. Fenolek eta klorazio-prozesuetan eratutako konposatuek zapore berezia ematen diote. Badira zapore desatsegina ematen dioten beste sustantzia batzuk, hala nola alkoholak, esterrak eta aldehidoak. - Usaina Uraren usaina konposatu lurrunkorren ondorio da. Biomasa deskonposatzean, materia lurrunkorra eratzen da. Beste alde batetik, badaude konposatu lurrunkor naturalak, erredukzio-prozesuetan sortzen direnak, hala nola H2S edo NH3. Industria-isurketak eta hondakin-urak ere usain txarren jatorri dira. Konposatu organokloratuek ere -uren klorazio-prozesuetan eratuek- usain txarrak sortzen dituzte. Besteak beste, honako konposatu hauek usain berezia ematen diote urari: aminak (arrain usaina), diaminak (haragi ustelaren usaina), H2S (arrautza ustelen usaina), konposatu organosulfuratuak (aza ustelaren usaina). - Kolorea Ur-gordailu handien kolorea urdina da, argiaren absortzio selektiboari esker. Urak, espektro elektromagnetikotik, argi gorriari dagozkion erradiazioak absorbatzen ditu eta, beraz, zeharkatzen duen argia urdin ikusten dugu. Hala ere, urak kolore desberdinak izan ditzake, dauzkan konposatuen arabera: - Kolore gorria: konposatu ferrikoak. - Kolore marroi-beltza: deskonposatzen ari den materia organikoa. - Kolore horia, marroia: partikula asko edo uhertasun handia badago. Uraren kolorea disolbatutako sustantziekin (benetako kolorea) edo sustantzia esekiekin (itxurazko kolorea) lot daiteke. Ura iragazi egin behar da bere benetako kolorea ikusteko. - Uhertasuna Fenomeno optikoa da, eta urak partikula esekiak dituenean gertatzen da. Partikula esekiak organikoak (azido fulbiko eta humikoa, taninoak…) edo ez- organikoak (buztinak, Fe oxidoak) izan daitezke. Zenbat eta partikula gehiago egon uretan, uhertasuna hainbat eta handiagoa izango da. Partikula esekien jatorria higadura izan daiteke (ez-organikoak). Beste alde batetik, jalkinak (organikoak eta ezorganikoak) berriz esekitzen direnean ere, uhertasuna sor daiteke. Prozesu hori dentsitatearen araberakoa da; izan ere, partikularen dentsitatea urarena baino handiagoa bada, jalki egingo da. Algak hazten direnean (hondakin-urak isurtzean, batez ere) ere, esekita gera daitezke. 7.3. URAREN KONPOSIZIO KIMIKOA Urak sustantzia edo espezie kimiko ugari ditu, bai esekiduran eta bai disolbatuta. Uraren konposizioa hainbat faktoreren araberakoa da: - Ur mota: euri-ura, lurpekoa, itsasokoa… - Kokaleku geografikoa - Urtaroa - Giro-tenperatura eta presioa - Eragin antropikoak (gizakiak eragindakoak) 7.1. Taulan, uretan gehien agertzen diren konposatuen izaera kimikoa eta egoera aurkezten dira:             7.1. Taula.Uretako osagai ugarienen izaera kimikoa eta egoera. Jatorria           **** Esekiduran   Dispertsio koloidala Disoluzioan                    ****                    Makropartikula    Partikula organiko   Gasak. Ioi ATMOSFERA          organiko eta      eta ez-organikoak    disolbatuak: H3O+,                    inorganikoak                           HCO3-, SO42-… LITOSFERA          Hareak Mineralak, arrokak Buztinak          Silizea              Disolbaturiko gatzen eta lurzorua       Substantzia       Substantzia humikoak anioi eta katioiak                    humikoak                                                           Deskonposaturiko                    Algak, beste      Makromolekula        materia organikotik BIOSFERA           landare eta       organikoak           eratorritako Izaki bizidunak    animalia urtarrak Birusak              molekula organikoak                    Bakterioak                             eta espezie                                                           inorganikoak Gasugarienak gas atmosferikoen disoluziotik eratorritakoak (CO2, N2 eta O2, nagusiki), izaki bizien jardueretan ekoitzitakoak (CO2 eta O2) eta materia organikoaren deskonposiziotik sortutakoak (CO2, CH4, H2S, NH3) dira. Kontzentrazio handienean dauden ioienjatorria honako hau da:     * Lurrazaleko materialen meteorizazioa eta disoluzioa. Ugarienetarikoak       Ca2+,Na+, Mg2+, K+, eta Fe2+ katioiak eta HCO3-, Cl-, SO42-, PO43-, F-,       NO3- ioiak dira.     * Euri-uretan dauden ioiak, hala nola H3O+ eta HCO3-.     * Izaki bizien deskonposizio-prozesuak: SO42-, PO43-, NO3-, NH4+, CH3COO-… Uretan dauden espezie azidoak ere aipatzekoak dira; horiek meteorizazio- prozesuetan, eragin nabaria izan dezakete, besteak beste, CO2 eta materia organikoaren oxidaziotik eratorritako azido organikoak. Esekiduran daudenespezie inorganiko batzuek higaduran eta urak lurreko materialen gainean eragindako eraso kimikoan dute jatorria; ugarienak hareak (silizea) eta buztinak (aluminosilikatoak) dira. Jatorri naturaleko materia organiko disolbatuaren barruan, honako espezie hauek azpimarra daitezke: izaki bizidunetik eratorritakoak, hala nola aminoazidoak, karbohidratoak, gantz azidoak, alkoholak, terpenoak, etab. Beste alde batetik, esekiduran edo egoera koloidalean, substantzia humiko eta fulbikoak daude (zoruen materia organikoa osatzen dutenak), jatorri naturaleko beste makromolekula organiko batzuekin batera, hala nola proteinekin eta polisakaridoekin. 7.4. UR NATURALEN SAILKAPENA Ur naturalak hainbat taldetan sailkatzen dira, eta talde bakoitzak ezaugarri bereziak ditu. Ur atmosferikoa. Atmosferan dagoen ur naturala da. Ezaugarri nagusiak: - Airean dauden gasak ditu disoluzioan: CO2, SO2, O2,… - Mineral gutxi ditu. - Konposatu organikoen oxidaziotik eratorritako substantzia organiko gutxi ditu. Gainazaleko ur-emariak (ibai-urak). - Haren konposizioa zeharkatutako eremuaren araberakoa da. - Konposizioa ibai-tartearekin aldatzen da (erosioa eta disoluzioa gertatzen direlako). - Estuarioak gune bereziak dira, non estratifikazio- eta koagulazio-fenomenoak gertatzen baitira. Aintzira-urak eta urtegiak. Sakonera handia dutenetan (8 m baino handiagoa), estratifikazio termikoa gertatzen da. Horren ondorioz, bi gune mota daude (ikusi 7.1. Irudia): - Gainazaleko guneetan (Epilimnion), espezie oxidatuak egoten dira (O2, CO2, SO42-, NO3-, Fe(III), Mn(IV), etab.). - Gune sakonetan (Hipolimnion), espezie erreduzituak egoten dira (CH4, H2S, NH3, Fe(II), Mn(II), etab.). ITURRIA: J. Glynn Henry, Gary W, Heinke.Ingeniería Ambiental. México. Prentice                                   Hall. 1999.            7.1. Irudia.Aintzira sakon baten estratifikazio termikoa. Lurpeko urak eta edafikoak. - Ur-zoru ioi trukaketa prozesuak oso garrantzitsuak dira. - Uraren ioi metaliko batzuen adsortzioa gertatzen da. - Zoruak eragindako iragazpenaren ondorioz, horrelako urek ez dute materia esekirik, ezta kolorerik ere. - Mineralizazioa handia da, eta, horren ondorioz, konduktibitatea handia da. - Baldintza erreduktoreei esker, oxidazio maila baxuko espezieak ager daitezke: Fe(II), Mn(II), H2S,… Itsasoko urak. - Zenbait eragin jasaten dituzte: atmosferarena, ibaiena, glaziarrena eta ur hidrotermalena. - Geruza-egitura bat sortzen da, aintziren kasuan bezala, eta geruza bakoitzaren konposizioa ezberdina da. - Gatzen kontzentrazioa handia da (35-40 g/kg), beste uren biltegi gisa jokatzen dutelako. Gazitasuna klimatologiaren (baporizazioa baldintzatzen du) eta sakontasunaren araberakoa da. - pH-aren balioa nahiko egonkorra da. - Oxigeno disolbatuaren kantitatea sakontasunarekin murriztuz doa. - Materia organikoa ugariagoa da gainazaleko uretan, fitoplanktonaren aktibitatea handiagoa delako. - Bioelikagaien edukia (nitrogeno eta fosforo konposatuak) oso aldakorra da. 8  Ingurumen Kutsaduraren Tratamendua 
