                     SISTEMA KARDIOBASKULARRAREN ERANTZUNAK ETA MOLDAKETAK Ariketa fisikoaren ezaugarria, energiaren gastu handia da. Energia hori lortzeko muskulu-zelulek O2 eta sustrato energetikoen kantitate handiagoak behar dituzte eta CO2 gehiago ekoizten dute. O2 beharrak asetzeko eta CO2-aren aborokinak kanporatzeko zirkulazio eta arnas aparatuak bere jardueraren intentsitateak aldatu behar dituzte. Era berean, sistema hauek ariketa fisikoan askatzen den beroa kanporatzen lagunduko dute Ariketa aerobikoaren intentsitatea neurtzeko oxigeno kontsumoa erabiltzen da. Parametro hau hurrengo adierazpenarekin azaldu daiteke. VO2=bihotz gastua x D(a-v)O2. Ariketa fisikoan, sistema kardiobaskularrak, muskuluetako entzimen aktibitateak eta arnas sistemak duten aldaketak direla eta oxigeno kontsumoa aldatuko da. Kasu bakoitzean ariketak berehala sortutako aldaketak (erantzunak) eta ariketa sistematikoak eragindakoak (moldaketak) aztertuko ditugu.  1. ERANTZUNAK A) BIHOTZ GASTUA Bihotz gastua= Bihotz maiztasuna x Bolumen sistolikoa. Bi parametro hauek ariketa fisikoan handitu egiten dira eta ondorioz bihotz astoa atsedenekoa baino 4-7 aldiz handiagoa izan daiteke. Bihotz gastu handiago batek ariketa aerobikoa egiteko ahalmen handiagoa emango digu. Bi faktoreen aldaketa eredu ezberdinak jarraitzen ditu ariketa fisikoaren intentsitatea aldatzean B) BIHOTZ MAIZTASUNA Ariketa arinetatik ertainetara (110-170) bihotz-maiztasuna ariketaren intentsitateari proportzionala da eta nahiko egonkorra mantentzen da ariketa submaximoetan. Ondorioz bihotz-maiztasuna ariketaren intentsitatea neurtzeko modu egokia da (eta ariketa bat agintzeko orduan horrela egiten beharko litzateke). Bihotz maiztasuna 40-80 taupada/min-tik (atsedenean) adin bakoitzarentzat aldagarria den maximo batera aldatu daiteke. Maximo teorikoa kalkulatzeko 220-adina formula erabili daiteke. Pertsona bakoitzarentzat, ariketaren intentsitateak bere maiztasun maximoarekiko eman behar dira. Oso intentsitate altuetan bihotz maiztasuna eta ariketaren intentsitatearen arteko proportzionaltasuna galtzen da. Ariketa hauetan, intentsitatearen emendatzea bide anaerobikoak gehiago erabiliz gertatuko da. Proportzionaltasunaren galera erabilia izan da trantsizio aerobiko/anaerobikoaren puntua kalkulatzeko (Conconiren Testa). Ariketaren ondoren, bihotz-maiztasuna bi fasetan jaitsi egiten da. Lehengo fasean 100-110 taupada arte minutu gutxi batzutan. Atsedeneko taupadak birlortzeko, ariketa intentsua izan bada orduak behar izaten dira. Errekuperazioaren denbora parametro egokia da ariketaren asimilazioa jakiteko. Aerobikoki entrenatutakoek errekuperazio-denbora motzagoak izaten dituzte ariketarik egiten ez dutenen aldean. Bihotz maiztasunaren nerbio kontrola zuzenean nerbio sistema autonomoak egiten du. Ariketan sinpatikoa nagusitzen da eta honek bihotz maiztasuna handitu dezake. Aldiz, atsedenean parasinpatikoaren eraginez bihotz maiztasuna jaitsiko da. Kortex motoreak aktibazio sinpatikoan zerikusia du eta berau izan daiteke ariketa hasi aurretik ematen den takikardiaren arduraduna. C) BOLUMEN SISTOLIKOA. Ariketa fisiko dinamikoetan (ez isometrikoetan) bolumen sistolikoa handiagoa da atsedenean baino. Bolumenaren aldaketa nabariena intentsitate baxuetan gertatzen da eta 110-120 taupada/min baino ariketa intentsuagoetan ez da ia aldaketarik ematen. Oso maiztasun altuetan bolumen sistolikoa murriztu daiteke (gehiago ez entrenatuetan). Ematen diren bolumen aldaketak 40-100% tartean daude (handiagoak entrenatuetan). Bi arrazoi planteatu izan dira bolumen sistolikoa handitzeko 1) Frank-Starling mekanismoa. Honen arabera zenbat eta bolumen diastolikoa handiagoa izan (prekarga), bihotz-muskuluak garatuko duen tentsioa handiagoa izango da, zuntzak luzatuagoak daudelako, eta bolumen sistoliko handiagoak lortuko dira. Ariketan itzulpen benosoa handiagoa izango da 4 faktore direla medio. a)SNA-k birtartekatutako zainen uzkurketa eragingo duena b) Muskuluek eragindako ponpaketa c) Arnasketa sakonak eragindako toraxeko presio negatiboak d) Muskuluak ez diren organu askotako arteriolen uzkurketa. Faktore hauen parte hartzea mugatua dago diastolearen denborak murrizten direlako. 2) Uzkurgarritasun handiagoa, sinpatikoaren nagusitasunarengatik D) BIHOTZAREN METABOLISMOA Bihotzak egiten duen lana bi faktoreen menpe dago bihotz maiztasuna eta tentsio arteriala. Bien arteko biderketa bihotz lanari zuzenki proportzionala izango da. Bihotz metabolismoa ariketaren intentsitatearekin handitzen da. Dena den bihotzak behar duen energia eta egiten duen lana ez dira proportzio berdinetan handitzen. Bolumen handietan, Frank-Starling-en mekanismoari esker uzkurketaren eraginkortasuna handitzen delako. Bihotz metabolismoa aerobikoa da eta erre dezakeen sustratoen artean azido laktikoa dago. Ondorioz laktazidemia ekiditeko balio dezake.   E) ODOL HODIEN ALDAKETAK Ariketa fisikoan ehunetara doan odolaren banaketa berezia da. Muskulu eskeletikoetara doan odol portzentaia handitzen da, bihotzera doana konstante mantentzen da eta beste organoetara doan portzentaia jaisten da. Organo hauen artean, nahiz eta proportzioa jaitsi, garunean fluxua konstante mantentzen da, ezin delako basokonstrikzioa gertatu. Aldiz giltzurrun edo errai esplenikoetan fluxu absolutua murriztua dago. Odolaren banaketarako arrazoia da muskulu aktiboetara doazen odon hodien dilatazioa eta beste ehunetara (garuna izan ezik) doazenen uzkurketa. Aktibo dagoen masa muskularraren eta ariketa motaren arabera, gorputzean basodilatazioa edo basokonstrikzioa nagusituko da. Ondorioz ariketa ezberdinek erresistentzia periferikoengan ez dute eragin bera izango. Orokorrean esan daiteke aktibatutako masa muskularra handitzean eta ariketa dinamikoagoa denean erresistentziak gehiago jaisten direla. Odol hodien uzkurketa edo zabalpena azaltzeko zenbait mekanismo jartzen dira martxan. Nerbiofaktoreak: Ariketan nerbio sistema sinpatikoak izango du eragina. Bere eragina bikoitza da. Alde batetik, zuntz sinpatiko batzuk odol hodi gehienen uzkurketa eta beste batzuk muskuluetara doazen odol hodien dilatazioa eragingo dute. Azken hauen aktibazio maximoak fluxua hirukoiztu dezake. Mekanismo honek ariketaren hasieran garrantzia izan dezake, baina ondoren faktore tisularrek garrantzia hartuko dute. Faktoretisularrak. Garrantzitsuenak direla behatu da. Ariketa fisikoarekin batera gertatzen diren baldintzen aldaketak muskuluetako odol hodien zabalpena eragin dezakete. Hauen artean proposatu dira: hipoxia, tenperatura, CO2-ak, H+, K+. hipogluzemia. Ez dago argi faktore bakoitzak duen garrantzia eta bakoitzaren ekintza mekanismoa. Dena den, gaur egun endotelinek, adenosinak eta oxido nitrikoak, eta cGMP basodilatazioan duten garrantzia nabaria da. Faktorehormonalak. Ariketa fisikoan giltzurrun gaineko kapsulek katekolaminak jariatuko dituzte, hauek odol zirkulazio periferikoan garrantzia izango dute. Prostaglandinek, angiotensinak, bradikininak, serotoninak eta histaminak ere, odol fluxuaren erregulazioan parte hartuko dute. Dena den, ba dirudi mekanismo honek garrantzi gutxiago duela. E) PRESIOA ARTERIALA Presio_sistolikoa Presio arterial sistolikoa bi faktoreen menpe dago, gastu kardiakoa eta fluxuari jartzen zaion erresistentzia. Ariketan gastu kardiakoa handitu egiten da, gehienetan erresistentzia jaisten dena baino gehiago. Horregatik ariketa fisikoan presio sistolikoa handitu egingo da. Aldaketaren magnitudea ezberdina izango da ariketa motaren, entrenamendu mailaren, aktibatutako masaren eta pertsona bakoitzaren arabera. Oro har, ariketa isometrikoak (edo isometrikoari gehiago hurbiltzen direnak) erresistentzia periferikoak igo dezaketenez, presio arterialaren emendatzea sortuko dute. Ariketa dinamikoetan basodilatazioa gertatzen da muskulu aktiboetan. Horregatik aktibatutako masa muskularrak garrantzia handia izango du presio arterial sistolikoa finkatzean. Masa muskular aktiboa txikia ba da (esku bat), erresistentzia ez da asko jaitsiko (ezer jaisten ba da), baino bihotz-gastua ez denez oso handia presio arteriala ez da asko handituko. Masa muskular ertainek (beso bat edo biak), gastu kardiakoa handitzen dute, erresistentzia jaisten dena baino gehiago. Horregatik, presio sistolikoa gehiago handituko da. Masa muskular aktibo handiek (hankak edo gorputz osoak), eragiten duten basodilatazioa erresistentzia asko jaitsi eraziko dute. Horregatik, presio sistolikoaren aldaketa, bihotz maiztasuna berdina ba da, ez da besoak soilik erabiltzen ditugunean bezain handia izango.. Edozein kasutan presio arterial sistolikoa ariketaren intentsitatearekin handituko da. Presiodiastolikoaren finkapenean erresistentzia periferikoek bihotz gastua baino garrantzia gehiago du. Horregatik ariketa gehienetan ez da asko handitzen (basodilatazio handia eragiten duten zenbait ariketetan zertxobait jaitsi daiteke). Presio diastolikoan ere ariketa motak garrantzia handia du. Oro har, masa muskular handiagoa aktibatzen duten ariketek eta ariketa ez isometrikoek ez dute hain igoera handia izango. Ariketaren ondoren presio arteriala ohizko balioetara nahiko azkar itzuliko da. Jaitsiera azkarregia izan ez dadin, komenigarria da ariketaren intentsitatea pixkanaka jaistea. 2. MOLDAKETAK Ariketa sistematikoki egin ondoren sistemek dituzten moldaketak. Hau da, entrenamenduaren eragina. A) BIHOTZ MAIZTASUNA Ariketa aerobioa modu sistematikoz egin ondoren, atsedeneko bihotz maiztasuna jaisten da. Hau gertatzen da entrenatuetan tonu bagala sinpatikoarekiko nagusitzen delako. Ariketa aerobikoan gaitasun handiak dituzten kirolariek minutuko taupada gutxi izan ditzakete (30 taupada/min). Dena den, atsedeneko taupada kopurua ez da datu erabakigarria gaitasun aerobikoa finkatzeko. Ariketa zehatz bat egitean ere bihotz maiztasuna txikiagoa da entrenatuetan. Taupaden maiztasun maximoa ez da entrenamenduarekin aldatzen. Atsedeneko bihotz maiztasunaren suspertzea hobea izango da entrenatuetan. Parametro hau garrantzia handikoa izango da errekuperazioaren eta entrenamenduaren asimilazioaren magnitudea jakiteko. B) BOLUMEN SISTOLIKOA. Atsedeneko bihotz-gastua mantendu behar denez, bolumen sistolikoa halabeharrez handiagoa izango da entrenatuetan. Hau gertatzen da bihotz-hutsunea handiagoa egiten delako (badirudi bihotz-zuntzen luzapen errepikakorraren ondorioz). Lortu daiteken bolumen sistoliko maximoa ere handiagoa da kirolari entrenatuetan. Klinikan bereiztu beharra dago hipertrofia kardiako fisiologiko eta patologikoaren (adibidez balbulopatiak eragindakoa) artean. Hau aztertzeko, historia klinikoaz gain ekokardiografia eta EKG erabili behar dira. Bihotzaren kapilarizazioa hobea da kirolak sortutako hipertrofian eta hipertrofia itzulgarria izaten da. Entrenamendu anaerobikoak ez du bihotz kabitatearen bolumena aldatzen. Zenbait kasutan kirol anaerobikoak egiten dituztenetan bihotzaren-hormak handituak ikusi dira. Dena den, ez dago argi ariketaren eragin zuzena den ala ariketa anaerobikoarekin batera ematen diren zenbait faktoreena (gehiegizko muskulazioa, anabolizatzaileak e.a) C) BIHOTZ GASTUA Atsedeneko bihotz gastua antzekoa da entrenatu eta ez entrenatuetan (pisu, sexu eta altuera konstanteetan) maiztasunaren beherapena, bolumen sistolikoaren handitzearekin neutralizatzen delako. Bihotz maiztasun maximoa nahiko konstantea denez adin bakoitzean, bolumen sistoliko handiagoak lortzeari esker bihotz gastu maximo handiagoak (%70 gehiago) lortu dezakete entrenatuek ez entrenatuek baino. D) SISTEMA BASKULARRA Entrenamendu aerobikoarekin muskulu aktiboen kapilarizazioa handitu egiten da (%30-50). Honi esker oxigenoa eta beste mantenugaiak muskulu zuntzetara azkarrago iritsiko dira (gogoratu difusioaren distantzia oso garrantzitsua dela gasen difusio azkarrerako). Honi ezker, muskuluak odoletik oxigeno gehiago lortu dezake arteria eta zainen arteko oxigenoaren diferentzia handituz. E) PRESIO ARTERIALA Atsedeneko eta intentsitate berean egindako ariketak eragindako presio sistoliko eta diastolikoa entrenamendu aerobikoaren ondoren jaitsi egiten dira. Honen arrazoia ez da ezaguna, baino baliteke entrenamenduaren ondoren gertatzen den tonu sinpatikoaren murrizpena erresistentzia periferikoak murriztea. Ariketa maximoaren presio sistolikoa ez da aldatzen eta zenbaitetan entrenatuetan handiagoa izan daiteke, gastu handiagoak dituztelako. Orain dela gutxi arte, sinistu izan da kirol anaerobiko eta batez ere isometrikoek, atsedeneko tentsio arteriala igotzen zutela. Datu hau gaur egun ez dago argi eta gerta daiteke zenbait kirolarietan duten muskulazio gehiegizkoa eta erabili ahal izan dituen sustantziek eragin dezaketela hipertentsio honetan. Are gehiago, ikusi izan da halterofiliako kirolariei tentsio arteriala, lan bera eginez, populazio normalaren aldean, gutxiago igotzen zaiela.
