










13. Gaia – Kostu txikiko arazketa tratamenduak



13. GAIA
KOSTU TXIKIKO ARAZKETA TRATAMENDUAK
13.1. SARRERA
“Kostu txikiko arazketa tratamenduak” terminoarekin, hiri txiki eta ertainetako
hondakin-uren tratamenduan erabiltzen diren arazketa metodoak adierazten dira.
Izendapen horrek araztegi handiek baino mantentze- eta ustiapen-kostu askoz
txikiagoak dituzten hainbat teknologia biltzen ditu.
Teknologia horiek adierazteko, honako termino hauek erabiltzen dira: arazketa-
metodo bigunak, araztegi txikiak edo populazio-gune txiki eta ertainetako
arazketa-sistemak (20.000-25.000 biztanle baliokide artekoak). Metodo
deszentralizatuak ere deitzen zaie, hondakin-urak isurketen ekoizpen-
puntuetatik hurbil bildu eta arazten direlako, estolderia eta uren bilketa
sistema handirik gabe.
Askotan, sistema horiek arazketa-sistema naturalak kopiatzen saiatzen dira.
Arazketa sistema naturalak naturan gertatzen diren prozesuen antzeko
abiadurarekin garatzen diren sistemak dira.
Araztegi handien ohiko metodoak erabiltzen badira, prozesuen sinplifikazioa
bilatzen da, operazio-zenbakiaren, baldintza teknologikoen eta kostu
murrizketaren ikuspuntutik.
Kostu txikiko arazketa-sistemak honela sailkatu daitezke:
   1. Sistema_naturalak
   a. Biomasa esekiduran
- Urmael naturalak
- Urmael aireztatuak
   a. Biomasa finkoa
- Iragazki berdeak edo gainazaleko ureztatze-sistemak
- Infiltrazioa lurzoruan: ohantzeak, lubakiak eta putzu iragazkorrak
- Gainazaleko fluxua
- Zohikatz-ohantzeak eta hareazko iragazkiak
   a. Sistema mistoak
- Hezeguneen sistemak: fluxu askea, gainazalaren azpitik, ur gaineko landareak
- Akuikultura-sistemak
   1. Ohiko_sistemak (konbentzionalak)
         a. Biomasa esekiduran
- Zama txiki eta ertaineko lokatz aktiboak; 1.500 biztanle baino gehiagoko
hirietan erabiltzen dira.
         a. Biomasa finkoa
- Kontaktore biologiko birakariak (CBR)
- Zama txiki eta ertaineko ohantze bakterianoak; 2.000 biztanle baino
gutxiagoko guneetarako dira interesgarriak.
         a. Dekantazio-digestio sistemak (lehen mailako tratamenduak)
- Hobi septikoak; gune txikietan erabiltzen dira (300 biztanle baino gutxiago).
- Imhoff tangak, 1.000 biztanle baino gutxiagoko guneetarako.
13.2. URMAELERATZEA EDO EGONKORTZE URMAELAK
Tratamendu horretan, hondakin-ura urmaeletan metatzen da. Urmael horietan,
uretan garatzen diren mikroorganismoek materia organikoaren degradazio
biologikoa egiten dute. Urmaelak aireztapen mailaren arabera sailkatzen dira:
- Urmael aerobioak edo heltze-urmaelak
Sakontasun txikia dute (metro bat baino gutxiago), eta ur-masa osoa baldintza
aerobioetan dagoela jotzen da. Sakontasun txiki horrengatik, eguzkitiko argia
ur-zutabe osoan sar daiteke, eta, horri esker, algen ekoizpen-tasa handia
izaten da. Horren ondorioz, jarduera fotosintetikoa garrantzitsua da. Arrazoi
horrengatik (eta gainazaleko aireztapenaren ondorioz), materia organikoaren
degradazio aerobioa gertatzen da. Uraren erretentzio-denbora materia
organikoaren edukiaren eta lortu nahi den arazketa mailaren araberakoa da.
Batez besteko balioa 10 egunekoa baino txikiagoa da, eta, denbora tarte
horretan, OEBren % 90-95eko murrizketa-ehunekoa lor daiteke.
- Urmael anaerobioak
Sakontasun handia dute (2-4 m). Sakontasun handi horrengatik, eta, onartu behar
duten zama organiko handiaren ondorioz, oxigenoaren gabezia mantentzen da ur-
masa osoan. Erretentzio-denborak (20-50 egun bitartekoak) beste urmael motenak
baino handiagoak dira. Materia organiko biodegradagarriaren eduki altua duten
hondakin-uren arazketaren lehenengo fase gisa erabili ohi dira, eta solidoen
eta materia organikoaren edukia murriztea da haien helburua (OEBren % 50-85).
- Urmael fakultatiboak
Sakontasun ertaina dute (1-2 m), eta, horri esker, gune batzuk baldintza
aerobioetan (goiko geruzak) eta beste batzuk baldintza anaerobioetan (beheko
geruzak) egoten dira. Bitarteko erretentzio-denborak erabiltzen dira, aerobio
eta anaerobioen artean. Arazketa-etekinak altuak dira (OEBren % 80-95).
- Urmael aireztatuak
Aerobioak dira, baina, baldintza horiek mantentzeko, aireztapen artifiziala
erabiltzen da. Hala, sakontasun handiak erabil daitezke (6 m arte), eta
arazketa-etekin handiak lortzen dira materia organikoaren zama altua duten
hondakin-urekin.
Erabili beharreko urmaelen sekuentzia urmael anaerobio edo fakultatiboekin hasi
ohi da. Heltze-urmaelak azkenak dira beti. 13.1. irudian, arazketan erabili ohi
den eskema agertzen da:
    13.1. irudia.Arazketan erabili ohi den egonkontze-urmaelen sekuentzia.
Sistema horrek hainbat abantaila ditu: landa-ingurunean erraz integratzen den
prozesu naturala da; eraikitze- eta ustiapen-kostuak txikiak dira, eta
egonkortutako lokatzen ebakuazioa hainbat urtetik behin egiten da.

Urmaeleratze-sistemak badu eragozpen handi bat: lur asko behar dela. Beste alde
batetik, kontuan izan behar da arazketaren etekina urteko aroaren eta baldintza
meteorologikoen araberakoa dela, oxigenoaren disolbagarritasuna aldatzen
delako. Azkenik, usain-arazoak ere sor daitezke.
13.3. LURRAZALEAN APLIKATZEN DIREN SISTEMAK
13.3.1. Iragazki berdeak
Gainazaleko ureztatze-sistemak ere deitzen zaie. Sistema horretan, hondakin-
urak nekazaritza edo baso-laborantza dagoen lur-eremu batean isurtzen dira.
Gainazaleko distribuzioaren edo ihinztaketaren bidez isur daiteke ura.
Iragazki berde batean, arazketa naturaleko bi prozesu gertatzen dira: zoruan
gertatzen dena (edafodepurazioa), eta landareek edo zuhaitzek egiten dutena
(makrofitodepurazioa).
-Edafodepurazioa
Zoruak eragindako arazketa naturala da. Zorua mikroorganismoen euskarria da,
eta, horri esker, arazketa biologikoa gerta daiteke, ohiko bakterio-iragazki
baten antzera. Degradazioa lurzoruaren goiko geruzetan gertatzen da,
biologikoki aktiboak direlako, eta geruza horietan dagoen airea prozesuaren
oxigeno-iturria da. Gainera, zoruak solido esekien iragazki fisiko baten
antzera jokatzen du.
- Makrofitodepurazioa
Goi-mailako landareek eragindako arazketa naturala da, hondakin-uren materia
organikoa, elikagaiak eta gatz mineralak xurgatzen dituztenean.
Iragazki berdeen sistemak erabiltzeko, besteak beste, honako baldintza hauek
bete behar dira:
- Aurretratamendua beharrezkoa da, solido lodiak, hareak eta gantzak
eliminatzeko.
- Oro har, 200 biztanleko lurraren 1 ha behar da.
- Hondakin-urek ez dituzte landareentzat kaltegarriak diren substantziak eduki
behar.
13.3.2. Lurzoruaren gaineko beste tratamenduak
a) Infiltrazio arineko sistemak
Aurretratamendua jaso duten hondakin-urak ohantze, urmael edo putzu iragazkor
batera isurtzen dira (ikusi 13.2. irudia). Ura lurrean zehar pasatzen da, eta,
han, hondakin-uraren arazketa ahalbidetzen duten prozesu fisiko, kimiko eta
biologikoak gertatzen dira. Aldizkako funtzionamendua beharrezkoa da, oxigeno
atmosferikoa zoruan sartzeko eta baldintza aerobioak berreskura daitezen.
Gainazala lehortzen denean, deskonposizio aerobioa eta nitrifikazioa gertatzen
dira. Hondakin-ura berriro isurtzen denean eta baldintza anaerobioak lortzen
direnean, desnitrifikazioa gertatzen da. Kontuan izan behar da metal astunen
eta fosforoaren metaketa garrantzitsuak direla.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
              13.2. irudia.Infiltrazio arineko sistemaren eskema.
Metodo horrek beste helburu batzuk izan ditzake, hala nola akuiferoak betetzea
edo araztutako ura putzuen bidez ateratzea.
b) Gainazaleko zirkulazio-sistemak
Iragazkortasun txikiko lurrazaletan erabiltzen da, hala nola buztin-lurretan.
Hondakin-ura landaretzaz betetako eta malda leuna (% 2-4) duten lurretan
isurtzen da (13.3. irudia). Efluentea lurrazalaren muturretan kokatzen diren
kanalen bidez biltzen da. Landaretza ezinbestekoa da tratamendu horretan,
mikroorganismo-populazioen habitata delako, higadura saihesten duelako eta
elikagaiak jasotzen dituelako.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
            13.3. irudia.Gainazaleko zirkulazio-sistemaren eskema.
13.3.3. Hezeguneen sistemak
Arazketa-prozesuen oinarria lurreko laborantzenaren berdina da: landareek
hondakin-uren osagai batzuk asimilatzen dituzte; bakterioek materia
organikoaren degradazio biologikoa egiten dute; solidoak jalki egiten dira, eta
solidoak hezeguneetako zoruan zehar iragazten dira.
Hiru sistema daude: fluxu askea (landaretza lurrean errotuta), ur gaineko
landareak (biak 13.4.a. irudian) eta gainazalaren azpitiko fluxua (13.4.b.
irudia).
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
13.4. irudia.Hezeguneen sistemak: (a) Fluxu askea eta ur gaineko landareak (b)
Gainazalaren azpitiko fluxua.
13.4. IRAGAZKETA ARTIFIZIALEKO SISTEMAK
13.4.1. Zohikatzezko ohantzeak
Zohikatza landareen degradazio biologikoan sortutako karbonodun materiala da;
ingurunean gehiegizko ura eta oxigeno gabezia daudenean sortzen da.
Mineralizazio mailaren arabera, badaude zohikatz mota desberdinak. Substantzia
disolbatu eta koloidalak adsorbatzeko gaitasun handia da material horren
ezaugarri nagusia, eta beraren izaeraren eta gainazal espezifiko handiaren
ondorio da.
13.5. irudian zohikatzezko ohantze baten eskema erakusten da. Ikusten denez,
hiru geruza erabiltzen dira (zohikatza, harea eta legarra). Zohikatzak
iragazketa eta adsortzio-prozesuak egiten ditu. Gainera, zohikatzean finkatzen
diren mikroorganismoek oxidazio biologikoa egiten dute.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
                13.5. irudia.Zohikatzezko ohantze baten eskema.
Besteak beste, honako ezaugarri hauek ditu sistema horrek:
- 10-15 egunetik behin, ohantzea garbitu eta arrastelatu behar da. Beraz,
gutxienez bi unitate erabili behar dira paraleloan.
- Arazketaren etekina: OEBren % 85-90, eta solido esekien % 90.
- Beharrezkoa da aurretratamendu bat egitea, ohantzea laster lohiz bete ez
dadin.

13.4.2. Hareazko iragazkiak
Hirigune txikietan erabiltzen dira. Lurzoruan egindako aplikazio zuzenarenaren
antzera funtzionatzen du. 60-90 cm-ko lodiera duten hareazko ohantzeak
erabiltzen dira, eta legar-geruza baten gainean kokatzen dira. Legarrezko
geruzan, drainatze-hodiak jartzen dira ur araztua biltzeko.
Hondakin-ura aldizka isurtzen da ohantzearen goiko partean, saturaziorik ez
sortzeko eta baldintza aerobioak mantentzeko. Arazketa bi mekanismoren ondorio
da: partikula esekien erretentzioa, eta mikroorganismoek eragindako arazketa
biologikoa. Kasu horretan ez da adsortziorik gertatzen.
13.5. KONTAKTORE BIOLOGIKO BIRAKARIAK (CBR)
Izendapen horren barruan biodiskoak eta biozilindroak sartzen dira.
Biodiskoak itxura zirkularra eta izaera zimurtsua duten egitura plastikoak
dira, eta ardatz baten inguruan biratzen dute. Gainazal zimurtsuak
mikroorganismoak finkatzen laguntzen du.
Biozilindroak danbor zilindrikoak dira, eta material plastikoz betetzen dira.
Betegarriaren gainazal-azalerak handia izan behar du, mikroorganismoak finkatu
ahal izateko.
Zilindroak edo diskoak partzialki (% 40-90 bitartean) urperatuta daude, eta
poliki biratzen dute aireztatzeko (ikusi 13.6. irudia). Biraketak baldintza
aerobioak mantentzen ditu, eta material plastikoari atxikita dagoen
mikroorganismo-geruzak materia organikoa degradatzen du. Sistema horien
funtzionamendua bakterio-ohantzeenaren antzekoa da, baina bioerrotoreak tamaina
txikiagoko hiriguneetan erabiltzen dira.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
        13.6. irudia.Kontaktore biologiko birakari (CBR) baten eskema.
Ohiko sistemen aldean, honako hauek dira abantaila nagusiak:
- Lur-eremu txikia behar da.
- Energia-kontsumo txikia.
Besteak beste, honako eragozpen hauek aipa ditzakegu:
- Ardatzak apurtzeko arriskua dago, biogeruza eratzean bioerrotoreen pisua asko
handitzen delako.
- Tenperatura baxuetan haren erabilera mugatuta dago, gainazaleko likido geruza
izoztu daitekeelako.
Kontaktore birakarien ekintza bigarren mailako tratamenduaren erreaktore
biologikoari dagokiona da. Beraz, operazio hori osatu egin behar da,
aurretratamendua, lehen mailako tratamendua eta bigarren mailako dekantazioa
erabiliz.
13.6. DEKANTAZIO-DIGESTIO SISTEMAK
Tratamendu horiei banakako tratamendu sistemak ere deitzen zaie, hondakin-uren
tratamendu bakarra izan daitezkeelako. Beste alde batetik, tratamenduaren
lehenengo etapa gisa erabil daitezke; ondoren bigarren mailako arazketa batez
osatuko da.
13.6.1. Hobi septikoa
Bi gunez osaturiko andelak dira (13.7.a. irudia). Lehenengo gunean solido
jalkigarrien bereizketa gertatzen da, olioen eta gantzen flotazio-prozesuarekin
batera (13.7.b. irudia). Bigarren gunean, uraren klarifikazioa gertatzen da,
hau da, lehenengo gunea igaro duten lokatz eta solidoen sedimentazioa.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
13.7. irudia.(a) Bi ganbera dituen hobi septiko baten eskema. (b) Hobi septiko
batean gertatzen diren dekantazio-digestio prozesuen eskema.
Bi guneetan, dekantazioarekin batera, digestio-prozesu bat gertatzen da,
baldintza anaerobioetan. Ur araztua bigarren gunearen erdialdetik ateratzen da,
garbiena delako. Hondakin-uraren egoitza-denbora 1-3 egunekoa da. Gasek, batez
ere lehenengo gunean sortzen direnek, ur-lokatzak bereiztea eragozten dute gune
horretan. Bigarren gunean bereizketa hobea lortzen da. Gasak ateratzeko, hodi
bat erabiltzen da, eta lokatzak eta bitsak 2-5 urtean behin erauzi behar da.
Honako hauek dira sistema horren ezaugarriak:
- Solidoak erauztea beharrezkoa da.
- Sakontasuna 1.2-1.7 m bitartekoa da.
- Hurbil dauden akuiferoak kutsatzen ez direla egiaztatu behar da. Horretarako,
ganberek estankoak eta gogorrak izan behar dute.
13.6.2. Imhoff tangak
Bi gune edo ganbera erabiltzen dira, bata bestearen gainean (ikusi 13.8.
irudia). Metodo horren funtzionamendua hobi septikoenaren antzekoa da. Goiko
gunean, solido jalkigarrien bereizketa gertatzen da. Beheko gunean, berriz,
jalki diren lokatzen digestioa, baldintza anaerobioetan.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
      13.8. irudia.Imhoff motako dekantazio-digestio tanga baten eskema.
Sistema horren etekinak eta hobi septikoarenak antzekoak dira. Lokatzak
metatzeko ahalmena sei hilabete ingurukoa da. Instalazio horiek estankoak eta
gogorrak izan behar dute, akuiferoak kutsa ez daitezen.
13.6.3. Putzu beltzak
Artifizialki eraiki diren putzuak dira, non hondakin-urak isuri egiten baitira,
arazketa eta dekantazio-digestio prozesu berdinak gertatzeko. Badituzte
digeritutako lokatzak ateratzeko eta gasak eliminatzeko sistemak. Metodo horren
arazoetako bat usain txarrek eragindako eragozpenak da. txarrak agertzea da.

11
Ingurumen Kutsaduraren Tratamendua

