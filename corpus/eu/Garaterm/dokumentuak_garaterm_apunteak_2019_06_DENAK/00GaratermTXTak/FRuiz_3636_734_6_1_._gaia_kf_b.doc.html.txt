







             ALDAKETA ETA ERANTZUN HEMATOLOGIKOAK ARIKETA FISIKOAN

1 SERIE GORRIA ETA BOLUMEN PLASMATIKOA
Ariketa fisikoak hemokontzentrazioa sortzen du. Bi dira hemokontzentrazioaren
arrazoiak
a) Deshidratazioa
b) Ehunetan ematen diren metabolitoek eragindako osmolalitateak sortutako ur
fluxua.
Hau dela eta ariketaren ondoren hematokritoa handitua dago. Hemokontzentrazio
honek ez du asko irauten eta 48 ordu pasa baino lehen aurreko mailak lortzen
dira.
Ariketa fisiko sistematikoak odol bolumenaren handipena dakar. Batez ere
bolumen plasmatikoa handiagoa egiten delako. Honek kirolariaren seudoanemia
egoerara eraman dezake. Hau da, nahiz eta globulu gorrien kopurua konstante
mantendu bolumen plasmatikoa handiagoa denez hematokritoaren balioa jaitsi
egiten da. Bi mekanismo proposatu dira hemodiluzio hau azaltzeko.
a) Hormonek (basopresina, aldosterona e.a.) eragindako sodio eta uraren
birxurgapena.
b) Proteina serikoen kontzentrazioa handitzea. Ura odol-barrunbean geldituz.
Gizaki bakoitzarentzat nahiko aldagarria da ariketa sistematikoaren eragina
globulu gorrien kontzentrazioan. Asko baitira parametro hau alda dezaketen
faktoreak (dieta, burdin xurgapenaren eraginkortasuna, hemolisia e.a). Ariketa
berez hematopoietikoa da. Honek hematien tasa igo beharko luke, baino hainbat
faktorek honen kontra eragiten dute.
a) Ariketak sortutako hemodiluzioa (pseudoanemia). Oso kirolari entrenatuek %5-
10 hemoglobina kontzentrazio txikiagoa izan dezakete benetako anemia izan gabe.
Pseudoanemia hauek benetako anemietatik bereizteko globulu gorrien tamaina eta
burdin eta ferritina mailak neurtu behar dira. Kontu eduki behar da ariketa
intentsu baten ondorioz ferritina mailak artifizialki handituak egon
daitezkeela.
b) Mikrotraumatismoek eragindako hemodialisia. Adibidez oinak behin eta berriro
lurraren kontra talka eginez. Hemodialisiaren adierazle odoleko
haptohemoglobina maila baxuak dira.
c) Oso ariketa luzeetan, gorotzen bidezko odol galerak.
d) Izerditzearen bidezko galerak eta emakumeetan hileroko odol galerak.
Oro har, gizonezkoetan, ariketa itsasmailan ariketa eginez, tasak nahiko
konstante mantentzen dira, aldeko eta kontrako eraginak konpentsatzen delako.
Altueran egindako entrenamenduak hematien tasak handituko ditu. Dena den,
kirolarietan (batez ere emakumeen artean) nahiko maiz ikus daitezke anemiak. Ez
dago argi, anemia hauen guztien etiologia berdina ote den.Baino zenbait datuk
ferropenikoak direla azaltzen dute. Burdin suplementazioaren bidez sendatu
daitezkelako. Anemia ferropeniko hauetan globulu gorriak txikiagoak dira
(mikrozitikoa) eta sueroko ferritina mailak baxuak.
Serie gorriko kontrola egitea oso gomendagarria da, batez ere erresistentziako
kirolarietan. Hauetan bat bateko hemoglobina edo hematokritoaren jaitsiera
(maila normalen barruan bada ere), sasoia galtzeko arriskua adierazten du.
Baita ere, ferritina mailak baxuak badira, nahiz eta beste parametroak egokiak
izan.
Bestalde, txirrindularitzan hematokritoaren mailak ezin dutenez %50a pasa,
txirrindularien hematokrito oso maiz kontrolatzen da.
2. LEUKOZITOAK
Gai honen inguruan egin diren ikerketek oso emaitza kontrajarriak azaldu
dizkigute. Faktore askok erantzun immunean garrantzia dutelako. Besteak beste,
ariketaren intentsitate eta iraupena, ariketa mota, entrenamendu maila e.a.
Horregatik azalduko duguna laburpen bat besterik ez da eta soilik gauza
azpimarragarrienak aipatuko ditugu.
a) KOPURUEN ALDAKETAK
Ariketak leukozito kopurua handitzea eragiten du. Orokorrean iraupen motzeko
ariketa intentsuak linfozitosia dakar eta iraupen luzekoa neutrofiloen igoera
gertatzen da (linfozitoak jaitsi daitezke). Erantzun hauek infekzio batek
sortutakoarekin antz handia du. Kontuan hartu behar da aire gehiago sartzen
denez, patogeno gehiago sar daitezkeela eta muskuluetan gertatzen diren
mikrotraumatismoek erantzun inflamatorioa sor dezaketela. Dena den, 1-2 egun
igaro ondoren, ariketa oso nekagarria izan ez bada, kopuruak balio normaletara
itzultzen dira.
Igoera azaltzeko hiru mekanismo proposatu dira
1. Endotelioari itsatsita eta erraietan dauden leukozitoen askapena..
2. Kortikosteroideen eta katekolaminen eragina
3. Mikrotraumatismoek erantzun inflamatorioa sor dezakete.
b) FUNTZIOEN ALDAKETAK
B eta T linfozitoen aktibitatea murriztu egiten da ariketa intentsu eta
errepikatua egin ondoren. Hau fatigaren adierazle bat izan daiteke. Egoera
honetan infekzio arriskua handiagoa da. Ordea, ariketa arinak linfozito hauen
aktibitatea areagotzen duela proposatu izan da.
NK zelulen aktibitatearekiko emaitza eztabaidagarriak daude, iraupenaren
arabera. Zenbaitek ariketa fisikoaren ondoren bere aktibitatea handiagoa dela,
ariketa oso luzea ez bada. Gertaera hau nabariagoa da kirolari
entrenatuetan.Bestalde, beste batzuk jaitsierak ikusi dituzte, kasu honetan
ariketaren iraupena oso handia zen. Iradoki da NK zelulak muskuluetara joan
daitezkeela apurketak konpontzea. Kirolari entrenatuek NK zelulen mailak
altuagoak izaten dituzte.
Fagozitosiari dagokionez, emaitza aldakorrak egon dira entrenamendu mailaren
eta ariketaren intentsitatearen arabera. Lan batek ikusi du oso ariketa luzeak
makrofagoen aktibitatea handitzen zuela.
Immunoglobinei dagokionez, ikusi da entrenamendu gogor eta jarraituak bere
mailak jaisten dituela. Aldiz, entrenamendu arinak (egunero oinez 45 minutuz
ibiltzea) mailak igotzen dituela.
Laburbilduz esan daiteke, oro har onartzen dela intentsitate ez oso handian
egindako ariketa immunitatea handitu dezakeela. Aldiz oso ariketa intentsu eta
luzeek sistema immunean eragin txarrak izan ditzakete, infekzio arriskua
handituz.

3. PLAKETEN FUNTZIOA
Ariketa fisikoak, aldi batean, plaketen kopurua eta tamaina handitzen ditu. Hau
nabariagoa da kirol anaerobikoetan. 30 minututan kopuruak atsedeneko balioetara
itzul daitezke. Aldiz, entrenamenduak plaketen kopuruak murritz dezake.
Funtzioari dagokionez intentsitatearen arabera datu aldagarriak lortu dira
(agregazio gehiago ariketa intentsuetan).
Ariketa nekagarriak plaketen agregazioa areagotzen du.Honek pertsona
osasuntsuetan ez du tronbosiaren arriskua handitzen. Aldiz, arrisku faktorea
dutenengan (tabakismoa, anobulatorioak, arteriosklerosia) arriskua handiagoa
da, batez ere kirol anaerobikoetan (azidosiak eraginda). Ordea, zenbait egileen
ustez aktibitate fisiko sistematikoak agregazioa murriztu egiten du.

4. ODOL-KOAGULAZIOA
In vitro egindako ikasketetan ariketa intentsua egin ondoren koagulazioa
azkarragoa dela behatu da. Hiru mekanismo proposatu izan dira hau azaltzeko.
a) Bide intrinsekoaren aktibazioa
b) VII faktorearen aktibazioa
c) Antitronbina III aktibitatearen murrizketa.
Bestalde, hipokoagulazioa ikusi da distantzia luzeko kirolarietan.

5. FIBRINOLISIA
Ikerketa gehienek ariketa intentsuaren ondoren fibrinolisia 5-10 aldiz
handitzen dela frogatu dute. Bestalde, ikusi da entrenamenduak aktibitate
fibrinolitikoa handitu dezatela. Honek ere ariketak bihotz eta odol hodien
hainbat gaisotasunetzako duen eragin babeslea azaldu dezake.


6. ENTZIMA SERIKOAK
Ariketa fisikoak odoleko entzima askoren aktibitatea aldatzen du. Aldaketa
hauek ez dira nahastu behar egoera patologikoetan gertatzen direnekin (askotan
oso antzekoak izaten baitira). Bi izan daitezke entzimak aldatuak egoteko
arrazoiak: hemokontzentrazioa eta muskulu zuntzen apurketa. Entzimen aldaketak
nabariagoak dira ez entrenatuengan eta aktibitate estzentrikoetan. Kirolen
artean nabariagoak izaten dira atletismoan, arraunean edo igeriketan baino eta
kirolaren intentsitate eta iraupenarekin eta beste zenbait faktorekin
(tenperatura, altuera, pertsonaren pisua e.a) aldatu daitezke.
Ariketa fisikoarekin aldatu daitezken entzimak asko dira: aminotransferasak,
kreatin kinasa eta laktato deshidrogenasa e.a.. Hauetako zenbaiten igoerak ere
bihotz-infartuan behatu daitezke. Aktibitatearen areagotze patologikoak eta
kirolak sortutakoak bereizteko isoentzimen analisiak erabili behar dira.
Kreatin kinasa (odoleko urea kontzentrazioa bezala) fatiga akutuaren eta
entrenamendu mailaren adierazlea da.
Plasmako mioglobina kantitatea ere aktibitate fisikoarekin aldatzen da.
