












 17. Metabolismoaren asaldurak nahiz asaldura endokrinoak dituztenekin egiten
                         diren erizaintza-prozedurak.

17.0. Sarrera.
17.1. Glukosaren ahotiko tolerantzia testa egitea.
17.2. Pertsona diabetikoetan gluzemiaren perfila egitea.
17.3. Pertsona diabetikoetan oinen balioespena egitea.
17.4. Pertsona helduetan loditasuna diagnostikatzea, eta, behar duen kaloria-
kopurua kalkulatu ondoren, dagokion dieta ondorioztatzea.
17.5. Haur-nerabeetan loditasuna diagnostikatzea.
17.6. Bibliografia berezia.
17.0. Sarrera.
Kapitulu honetan hainbat erizaintza-prozedura aztertuko dira, pertsona
diabetikoen zein lodien diagnostikoa eta jarraipena egiteko erabiltzen direnak.
Gehien bat, osasun zentroetan erizainak egiten dituen prozedurak dira, nahiz
eta ospitaleetan ere egin daitezkeen. Bai diabetea, bai loditasuna
metabolismoaren nahiz sistema endokrinoaren asaldurak dira.

17.1. Glukosaren ahotiko tolerantzia testa egitea.

17.1.1. Kontzeptua
Pertsona diabetikoaren diagnostikoa egiteko17.0. Irudian agertzen den
algoritmoa jarraitu behar da.Algoritmoan ikusten den moduan, diagnostirako
irizpideak, mundu mailan, ez daude guztiz bateratuta. Gluzemia basala 110-125
mg/dl artean denean, Osasunerako Mundu Elkarteak glukosaren ahotiko tolerantzia
testa egitea aholkatzen du, pertsona diabetikoa den ala ez zehazteko.


[1826_820_17-
metabolismoaren_asaldurak_nahiz_asaldura_endokrinoak..._html_193403f7.gif]
17.0. Irudia: bezeroa diabetikoa den ala ez zehazteko algoritmoa. ADA: American
Diabetes Association. OMS: Osasunerako Mundu Elkartea. SOG: glukosaren ahotiko
tolerantzia testa.


Erizainak egiten duen prozedura da, gehienetan osasun-zentruetan.

17.1.2. Helburua
-Glukosaren ahotiko tolerantzia testa egitea, pertsona diabetikoa den ala ez
zehazteko.

17.1.3. Materiala
-75g glukosa
-300ml ur
-Edalontzi bat
-Bi odol-analisi egiteko materiala: ikus liburuko 5.2.2.1. atalean agertzen den
materiala.


17.1.4. Teknika
-Proba egin aurretik pertsonak 8-14 orduko baraualdia egin behar du.
Horregatik, proba goizean goiz egiten da, gosaldu aurretik.
-Probak irauten duen bitartean, pertsonak ez du ariketarik egin behar, atsedena
gorde behar du. Halaber,ez du erre behar.
-Lehen odol-analisia egin. Hori egiteko teknika liburuko 5.2.2.1. atalean
azaltzen da. Beraz, han esan bezala egin. Analisi hori 75g glukosa hartu
aurreko gluzemia basalaren balioa zehazteko erabiliko da.
-75g glukosa 300ml uretan disolbatu, eta pertsonari hori edateko esan. 3-
5 minutu pasa baino lehen edan behar du.
-Bi ordu igaro ostean, 2. odol-analisia egin.
-Odol-lagin guztiak laborategira bidali, baldintza egokietan.
-Emaitzak iristen direnean, pertsonari nahiz medikuari jakinarazi. Lorturiko
emaitzak 17.0. Irudian agertzen den algoritmoaren arabera interpretatu behar
dira.

17.1.5. Gerta daitezkeen konplikazioak
-Ziztada gunean hematoma.

17.1.6. Kontuan izatekoak
-Glukosaren ahotiko tolerantzia testa egiten da haurdunaldiko diabetea
diagnostikatzeko ere. Kasu horretan, bi ordu igaro ostean, gluzemia 140mg/dl
baino handiagoa bada, pertsonak haurdunaldiko diabetea daukala esaten da.

17.2. Pertsona diabetikoetan gluzemiaren perfila egitea.

17.1.1. Kontzeptua
Egun batean, 24 ordutan zehar, 7 aldiz neurtzen da gluzemia kapilarra. Hala,
pertsona horren gluzemia kapilarraren bilakaera edo perfila ikusten da, hau da,
gluzemia mailan gora beherarik badagoen ala ez. Pertsona diabetikoekin egiten
da prozedura hori, eta tratamendua indibidualizatzeko aukera ematen du.
Gluzemia kapilarra etxean eta bere kabuz egiteko gaitasunaren arabera, proba
hori pertsonak etxean egin dezake nahiz erizainak osasun-zentroan.

17.1.2. Helburua
-24 ordutan zehar, pertsona diabetikoaren gluzemia kapilarraren bilakaera
ikustea.

17.1.3. Materiala
-Gluzemia kapilarra egiteko aparatua.
-Emaitzak apuntatzeko, orrialde bat eta boligrafoa.

17.1.4. Teknika
-Egun batean, 24 ordutan zehar, 7 aldiz neurtzen da gluzemia kapilarra:
   1. Gosaldu aurretik, insulina nahiz botika hartu aurretik
   2. Gosaldu ondoren, 2 ordutara, amaiketakoa egin aurretik
   3. Bazkaldu aurretik, insulina nahiz botika hartu aurretik
   4. Bazkaldu ondoren, 2 ordutara, merienda egin aurretik
   5. Afaldu aurretik, insulina nahiz botika hartu aurretik
   6. Afaldu ondoren, 2 ordutara, ezer jan aurretik
   7. Gauerdian, hipogluzemia arriskurik baldin bada.

-Gluzemia kapilarra egiteko teknika liburuko 5.2.1. atalean azaltzen da. Beraz,
han esan bezala egin.
-Emaitzak orrialde batean apuntatu behar dira, eta medikuari helarazi behar
zaizkio.

17.1.5. Gerta daitezkeen konplikazioak
-Ziztada gunean hematoma.
17.1.6. Kontuan izatekoak
17.3. Pertsona diabetikoetan oinen balioespena egitea.

17.3.1. Kontzeptua.
Erizainak pertsona diabetikoen kontrola eta jarraipena egiten du. Gehien bat,
osasun-zentroetako erizainak egiten du lan hori, erizaintza-kontsultan.
Ospitaleko erizainari ere egokitzen zaio pertsona diabetikoekin lana egitea,
baina jarraipen laburreko denbora-tartean izango da, ospitaleratzeak irauten
duen bitartean.
Osasun-zentroetan 2-3 hilabetez behin etorriko da kontsultara pertsona
diabetikoa. Erizainak egin beharrekoari buruzko laburpen bat da ondorengoa:

   1. Gluzemia mailen kontrolari buruz, galdera sorta bat. Garrantzitsua da
      gluzemia mailak tarte egokietan edukitzea. Zenbat eta maila altuagoak
      orduan eta errazago agertzen dira diabetearen ondorio kaltegarriak.

   1. Adierazpenei buruzko balioespena: adierazpenik nabaritzen duen galdetu,
      eta aztertu ea adierazpen horiek gaizki kontrolatutako diabetearekin
      loturarik baduten.

   1. Dietari buruz, beste galdera sorta bat. Ze dieta eramaten duen, dieta
      egokia eramateko zailtasunik baduen... Gorputzeko masaren indizea (IMC)
      kalkulatu eta dieta egokia ondorioztatu.

   1. Ariketa balioetsi: egunero egiten duen ariketa, zer ariketa egiten
      duen...

   1. Hartzen ari den botikei buruzko galderak: hartzen dituen erregularki,
      zailtasunik baden... Ezjakintasunik balego, botika zein tresna
      desberdinei buruzko azalpena: aho bidezko antidiabetikoak, intsulina
      desberdinak, boligrafoak, gluzemia-neurgailuak...

   1. Onarpena balioetsi: onartzen duen diabetikoa dela, egiten dituen
      ahaleginak egokitzeko...

   1. Oinen balioespena egin eta oinen arloan osasun-heziketa egin: oin
      diabetikoaren prebentzioa egitea. Atal garrantzitsua da honakoa.
      Diabetikoaren oinean zauri bat agertuz gero, sendatzeko zailtasunaren
      ondorioz, anputazio-sortzaile izan baitaiteke. Beraz, garrantzitsua da
      prebentzio-lan bat egitea. Pertsona diabetikoetan, gutxienez, urtean
      behin egin behar da oinen balioespena.

Prozedura honetan oinen balioespena nola egin azalduko da. Oinen balioespena
egiteko ondorengo pausoak jarraitzen dira:

1- Oinaren behaketa:
          o Larruazalaren egoera (lehorra, artesiekin...)
          o Azkazalen egoera (mikosia, inkarnatua...)
          o Deformidaderik badagoen (kailoa, Charcoten aldaketa, juanikotea...)

2- Balioespen baskularra:
          o Pultsu pedioa eta tibiala hartu. Ez baditugu nabaritzen, arazo
            baskular periferikoa iradokitzen dute.
          o Yao indizea edo txorkatila-besoa indizea (T / B Indizea) neurtu.

3- Balioespen neurologikoa:
          o Semmes-Weinsteinen monofilamentua erabiliz sentikortasun babeslea
            neurtu. Sentikortasun babeslearen gutxiagotzeak arriskuzko oina
            adierazten du.
          o 128 Hztako diapasona erabiliz sentikortasun bibratorioa neurtu.
            Frekuentzia hori ez nabaritzeak arriskuzko oina adierazten du.

17.3.2. Helburuak.
- Pertsona diabetikoetan oinen balioespena egitea.
- Arriskuzko oina den zehaztea.

17.3.3. Materiala.
-Eskularru garbiak.
-Dopplerra
-Esfignomanometroa nahiz tentsiometro automatikoa.
-Kalkulagailua.
-128 Hztako diapasona
-Semmes-Weinsteinen monofilamentua
-Oinen balioespena egiteko gida-orria.

Oinen balioespena egiteko gida-orri baten adibidea da ondorengoa:








[1826_820_17-
metabolismoaren_asaldurak_nahiz_asaldura_endokrinoak..._html_m78ebcf98.gif]



17.3.4. Teknika.
1- Oinaren behaketa egin:
          o Larruazalaren egoera behatu. Lehorra dagoen, artesirik baden...
            aztertu.
          o Azkazalen egoera behatu. Mikosirik baden, inkarnatuak dauden ...
            aztertu.
          o Deformidaderik badagoen behatu. Kailorik baden, Charcoten aldaketa
            duen, juanikoterik duen... ikusi.

2- Balioespen baskularra egin:
          o Pultsu pedioa eta tibiala hartu. Ez baditugu nabaritzen, arazo
            baskular periferikoa iradokitzen dute.
          o Yao indizea edo txorkatila-besoa indizea (T / B Indizea) neurtu.
            Ondorengo teknika jarraitu:
- Pertsona ahoz gora etzanda ipini.
- Bi besoetan tentsio arterial sistolikoa neurtu. Neurketa hori Dopplerra nahiz
tentsio arteriala neurtzeko tresneriaz egin daiteke. Bi emaitza horien artean,
tentsio arterial sistoliko handiena aukeratu.
- Txorkatila bakoitzean tentsio arterial sistolikoa neurtu. Neurketa hori
Dopplerra nahiz tentsio arteriala neurtzeko tresneriaz egin daiteke.
- Txorkatila bakoitzean duen Yao Indizea kalkulatu: txorkatilan lorturiko
tentsio arterial sistolikoa zati besoetan lorturiko tentsio arterial sistoliko
handiena.
- Lorturiko emaitza ondoren adierazten den gisan interpretatu behar da (Bundó
eta Pérez, 2005):
0.91 - 1.24 : normala
0.70 - 0.90 : klaudikazio edo estenosi arina
0.50 - 0.69 : klaudikazio edo estenosi moderatua
< 0.50 : klaudikazio edo estenosi larria. Atsedenean ere mina
< 0.30 : gangrena iskemikoa
> 1.24 : arterioetako kaltzifikazioa


3- Balioespen neurologikoa egin:
          o Semmes-Weinsteinen monofilamentua erabiliz sentikortasun babeslea
            neurtu. Ondorengo teknika jarraitu:
          o Pertsona ahoz gora etzanda ipini.
          o Lehenik, metodologia ezagut dezan, pertsonaren eskuan egin aproba:
            monofilamentuaz eskuan presioa egin eta nabaritzen duen galdetu.
            Presioa perpendikularki egin behar da, monofilamentua okertu arte.
          o Oin batekin hasi: monofilamentua erabiliz, banan bana, oin-zolako
            10 puntutan egin presioa (ikus 17.1. Irudia): lehen, hirugarren eta
            bosgarren behatzetan, lehen, hirugarren eta bosgarren metatartso-
            buruetan, oin-zolaren erdialdeko bi puntutan, orpoan eta lehen eta
            bigarren behatzen arteko tolesduran. Puntu bakoitzean,
            monofilamentua nabaritzen duen galdetu. Ez ipini monofilamentua
            kailoen zein zaurien gainean.
          o Beste oinarekin berdin jokatu.
          o Lorturiko emaitza ondoren adierazten den gisan interpretatu behar
            da: oin bakoitzean, 10 puntu horietatik 6 baino gehiagotan
            monofilamentua nabaritzen badu, emaitza ona adierazten du. 4
            puntutan edo gehiagotan ez badu monofilamentua nabaritzen, oin
            horren sentikortasun babeslearen gutxiagotzea adierazten du eta
            arriskuzko oina dela esan nahi du.

[1826_820_17-
metabolismoaren_asaldurak_nahiz_asaldura_endokrinoak..._html_m1ab87dad.jpg]



[1826_820_17-
metabolismoaren_asaldurak_nahiz_asaldura_endokrinoak..._html_5f2e89f4.png]
17.1. Irudia:Semmes-Weinsteinen monofilamentua erabiliz, sentikortasun babeslea
oin-zolako 10 puntutan neurtzen da.





          o 128 Hztako diapasona erabiliz sentikortasun bibratorioa neurtu.
            Ondorengo teknika jarraitu:
          o Pertsona ahoz gora etzanda jarri.
          o Lehenik, metodologia ezagut dezan, pertsonaren eskuan egin aproba:
            diapasonari kolpe bat joaz, bibrazioak sortarazi; ondoren,
            diapasona eskuan ipini eta bibrazioa nabaritzen duen galdetu.
            Diapasona perpendikularki ipini behar da.
          o Oin batekin hasi: diapasonari bibrazioak sortarazi eta oin-zolako
            lehen metatartso-buruan ipini (ikus 17.2. Irudia). Bibrazioa
            nabaritzen duen galdetu.
          o Beste oinarekin berdin jokatu.
          o Bibrazioa nabaritzeak emaitza ona adierazten du. Frekuentzia hori
            ez nabaritzeak oin horren sentikortasun bibratorioaren gutxiagotzea
            adierazten du eta arriskuzko oina dela esan nahi du.


[1826_820_17-
metabolismoaren_asaldurak_nahiz_asaldura_endokrinoak..._html_5e286147.png]
17.2. Irudia:128 Hztako diapasona erabiliz, sentikortasun bibratorioa oin-
zolako lehen metatartso-buruan neurtzen da.


Behin balioespena eginda, arriskuzko oina den ala ez zehazteko, 17.3. Irudian
agertzen den algoritmoa nahiz 17.4. Irudian agertzen dena aztertu behar da.
[1826_820_17-
metabolismoaren_asaldurak_nahiz_asaldura_endokrinoak..._html_25695e12.gif]
17.3. Irudia: arriskuzko oina den ala ez zehazteko algoritmoa

[1826_820_17-
metabolismoaren_asaldurak_nahiz_asaldura_endokrinoak..._html_23660c3e.gif]
17.4. Irudia: arriskuzko oina den ala ez zehazteko algoritmoa
-Emaitza erizaintza-orrian apuntatu eta gida-orria pertsonaren historia
klinikoan sartu.
-Bilakaera ikusi: orain lortutako emaitza aurrekoekin erkatu, eta, horren
arabera, hobeagotzea, okerragotzea nahiz mantentzea ondorioztatu.
-Txorkatila-besoa indizea 0.50 baino txikiagoa bada, pazientea kirurgia
baskularreko espezialistarengana bideratzea edo deribatzea komeni da. Indize
hori 0.50-0.90 tartean badago, pazientea 3 hilabete barrurako zitatzea komeni
da, oinaren balioespena berriro egiteko. Indize hori normala den kasuetan,
oinaren balioespena 1-2 urte barru berriro egitea aholkatzen da, bilakaera
ikusteko (Bundó eta Pérez, 2005).
-Monofilamentuaren kasuan, emaitza 6 baino txikiagoa bada, espezialistarengana
bideratzea edo deribatzea komeni da.

17.3.5. Prozeduran gerta daitezkeen konplikazioak.
-Oinen balioespena egiteak ez du eragozpenik sortzen.

17.3.6. Kontuan izatekoak.


17.4. Pertsona helduetan loditasuna diagnostikatzea, eta, behar duen kaloria-
kopurua kalkulatu ondoren, dagokion dieta ondorioztatzea.

17.4.1. Kontzeptua.
Erizainak pertsona lodiaren aurkikuntza, kontrola eta jarraipena egiten du.
Gehien bat, osasun-zentroko erizainak egiten du lan hori, erizaintza-
kontsultan. Ospitaleko erizainari ere egokitzen zaio pertsona lodiekin lana
egitea, baina jarraipen laburreko denbora-tartean izango da, ospitaleratzeak
irauten duen bitartean.
Osasun-zentroetan, kontrola eta jarraipena egiteko, pertsona lodiari 2-
3 hilabetez behin etorrarazten zaio. Erizainak kontsultan ondorengoak egiten
ditu:

   1. Gorputzeko masaren indizea (GMI-IMC) kalkulatu eta emaitza interpretatu.
      Halaber, pertsona horretan GMIaren bilakaera zein den behatu.
   2. Pertsonaren bizitza-ohiturak balioetsi: daraman dieta balioetsi (ze jaten
      duen, dieta egokia eramateko zailtasunik baduen...), ariketa balioetsi
      (egunero egiten duen ariketa, zer ariketa egiten duen...)...
   3. Heziketa egin: jan-ohiturak hobetzeko aholkuak eman, ariketa egiteko
      aholkuak eman...
   4. Beharrezkoa bada, pisu ideala eta pisu toleragarria kalkulatu.
   5. Beharrezkoa bada, behar duen kaloria-kopurua kalkulatu, eta dagokion
      dieta ondorioztatu.

Prozedura honetan bai gorputzeko masaren indizea (GMI-IMC), bai pisu ideala eta
toleragarria, bai pertsonak behar duen kaloria-kopurua nola kalkulatzen eta
interpretatzen diren azalduko da.

17.4.2. Helburuak.
-Gorputzeko masaren indizea kalkulatzea eta emaitza interpretatzea.
-Pisu ideala eta pisu toleragarria kalkulatzea.
-Pertsonak behar duen kaloria-kopurua kalkulatzea, eta dagokion dieta
ondorioztatzea.

17.4.3. Materiala.
-Baskula.
-Neurgailua.
-Kalkulagailua.

17.4.4. Teknika.
-Pertsonari azalpenak eman, eta laguntzeko eskatu.
-Pertsonari zapatak eta arropa kentzeko esan. Barruko arropa duela gera dadila.
-Pertsona baskulan ipini, eta pisua kalkulatu.
-Pertsona neurgailuan ipini, eta garaiera kalkulatu.
-Pertsonari zapatak eta arropa janzteko esan.
-Pisuaren eta garaieraren emaitzak kontuan hartuz, GMI-IMC kalkulatu:

                                  Pisua (kg)
                         GMI: ------------------------
                                 [Luzera (m)]2

-GMIaren emaitza interpretatu:

    * Argaltasuna, deigarria: GMI< 16,00
    * Argaltasuna, moderatua: GMI: 16,00-16,99
    * Argaltasuna, ez oso deigarria: GMI: 17,00-18,49
    * Pisu normala: GMI: 18,50-24,99
    * Gehiegizko pisua (sobrepeso): GMI: 25,00-29,99
    * I motako loditasuna: GMI: 30,00-34,99
    * II motako loditasuna: GMI: 35,00-39,99
    * III motako loditasuna edo loditasun morbidoa : GMI ≥ 40,00

-Pertsonaren pisu ideala kalkulatu:

Pisu ideala: (garaiera cm – 150) x 0.75 + 50 kg

-Pertsonaren pisu toleragarria kalkulatu:

Pisu toleragarria: pisu ideala + %10

-Pertsonak behar duen kaloria-kopurua kalkulatu, eta dagokion dieta
ondorioztatu (hori nola egin ulertzeko, ikus eranskineko orrialdeak; lehenik,
azalpen teorikoa dago; ondoren, adibide praktiko bat)

Teknikan trebatzeko helburuarekin, egin ondorengo ariketak.

Ariketak:

Azpeitiako osasun-zentruan ari zara lanean erizain gisa. Ondorengo lau
pertsonak zure erizaintzako kontsultara datoz hipertentsioaren jarraipena
egitera. Bidebatez, loditasuna duten ala ez ikusi nahi duzu. Beraz, ondorengo
kasuetan kalkula ezazu gorputz-masaren indizea eta emaitza interpreta ezazu.
Halaber, pisu ideala eta pisu toleragarria kalkula itzazu. Azkenik, behar duen
kaloria-kopurua kalkula ezazu eta dagokion dieta ondoriozta ezazu.

   1. 47 urteko emakumea, etxekoandrea 2 haur dituena, garaiera 1,61m eta pisua
      75kg. (Emaitza: GMI-IMC: 28.9 Gehiegizko pisua. Pisu ideala: 58,25kg.
      Pisu toleragarria: 64kg. Behar duen kaloria-kopurua: 2370 Kcal/egun)

   1. 68 urteko gizonezkoa, jubilatua, garaiera 1,70m eta pisua 90kg. (Emaitza:
      GMI-IMC: 31. I motako loditasuna. Pisu ideala: 65kg. Pisu toleragarria:
      71,5kg. Behar duen kaloria-kopurua: 1573 Kcal/egun)

   1. 73 urteko emakumea, etxekoandrea, garaiera, 1.58m eta pisua 60kg.
      (Emaitza: GMI-IMC: 24. Normala. Pisu ideala: 56kg. Pisu toleragarria:
      61,6kg. Behar duen kaloria-kopurua: 1575 Kcal/egun)

   1. 43 urteko gizonezkoa, igeltseroa (jarduera ertaina), garaiera 1.65m eta
      pisua 82kg. (Emaitza: GMI-IMC: 30.14 I motako loditasuna. Pisu ideala:
      61,3kg. Pisu toleragarria: 67,4kg. Behar duen kaloria-kopurua: 1967 Kcal/
      egun)


17.4.5. Prozeduran gerta daitezkeen konplikazioak.
-Prozedura honek ez du eragozpenik sortzen.

17.4.6. Kontuan izatekoak.

17.5. Haur-nerabeetan loditasuna diagnostikatzea.

17.5.1. Kontzeptua.
Erizainak haur-nerabe lodiaren aurkikuntza, kontrola eta jarraipena egiten du.
Gehien bat, osasun-zentroko erizainak egiten du lan hori, pediatriako
kontsultan.
Pediatriako kontsultan, kontrola eta jarraipena egiteko, haur-nerabe lodiari 2-
3 hilabetez behin etorrarazten zaio. Erizainak kontsultan ondorengoak egiten
ditu:

   1. Pisua/Adina eta Garaiera/Adina taulak bete eta interpretatu.
   2. Gorputzeko masaren indizea (GMI-IMC) kalkulatu eta emaitza interpretatu.
      Halaber, haur-nerabe horretan GMIaren bilakaera zein den behatu.
   3. Haur-nerabearen bizitza-ohiturak balioetsi: daraman dieta balioetsi
      (gozoki asko jaten duen, dieta egokia eramateko zailtasunik baduen...),
      ariketa balioetsi (egunero egiten duen ariketa, zer ariketa egiten
      duen...)...
   4. Heziketa egin: jan-ohiturak hobetzeko aholkuak eman, ariketa egiteko
      aholkuak eman...
   5. Beharrezkoa bada, pediatrak ipinitako plan dietetikoaren jarraipena
      egin..

Prozedura honetan gorputzeko masaren indizea (GMI-IMC) nola kalkulatzen eta
interpretatzen den azalduko da.

17.5.2. Helburuak.
-Pisua/Adina eta Garaiera/Adina taulak betetzea eta interpretatzea.
-Gorputzeko masaren indizea kalkulatzea eta emaitza interpretatzea.

17.5.3. Materiala.
-Baskula.
-Neurgailua.
-Kalkulagailua.

17.5.4. Teknika.
-Haur-nerabeari azalpenak eman, eta laguntzeko eskatu.
-Haur-nerabeari zapatak eta arropa kentzeko esan. Barruko arropa duela gera
dadila.
-Haur-nerabea baskulan ipini, eta pisua kalkulatu.
-Haur-nerabea neurgailuan ipini, eta garaiera kalkulatu.
-Haur-nerabeari zapatak eta arropa janzteko esan.
-Pisua/Adina eta Garaiera/Adina taulak bete. Erabiltzen diren taulak
eranskinean ikus daitezke.
-Pisua/Adina eta Garaiera/Adina taulak interpretatu. Pisua /Adina taulan
lortzen duen emaitza Garaiera/Adina taulan lortzen duena baino 2 lerro gorago
badago, loditasuna duen haur baten aurrean egon gaitezke. Beraz, haur horren
IMCa kalkulatzea komeni da.
-Pisuaren eta garaieraren emaitzak kontuan hartuz, GMI-IMC kalkulatu:

                                  Pisua (kg)
                         GMI: ------------------------
                                 [Luzera (m)]2

-GMIaren emaitza interpretatu. Hori egiteko, eranskinean dauden IMC/Adina
taulak erabili. Emaitza 85 pertzentilaz gora kokatzen bada, haur-nerabeak
gehiegizko pisua duela esan daiteke. Emaitza 95 pertzentilaz gora kokatzen
bada, haur-nerabeak loditasuna duela esan daiteke.

Teknikan trebatzeko helburuarekin, egin ondorengo ariketak.

Ariketak:
Beasaingo osasun-zentruan ari zara lanean erizain gisa, pediatriako kontsultan.
Ondorengo lau haur-nerabeak zuregana datoz ohiko errebisioa egitera.
Errebisioaren barne, loditasuna duten ala ez ikusi nahi duzu. Beraz, ondorengo
kasuetan Pisua/Adina eta Garaiera/Adina taulak bete itzazu eta gorputz-masaren
indizea kalkula ezazu. Halaber, interpreta itzazu emaitzak.

   1. 6 urteko mutila, garaiera 1,15m eta pisua 25kg. (Emaitza: GMI-IMC: 18,9
      95 pertzentila: loditasuna)

   1. 8 urteko mutila, garaiera 1,15m eta pisua 25kg. (Emaitza: GMI-IMC: 18,9
      Kasik 85 pertzentila: gehiegizko pisuaren mugan)

   1. 15 urteko neska, garaiera 1,60m eta pisua 60kg. (Emaitza: GMI-IMC: 23,43
      75 pertzentila: normala)

   1. 15 urteko neska, garaiera 1,50m eta pisua 60kg. (Emaitza: GMI-IMC: 26,6
      95 pertzentila: loditasuna)

17.5.5. Prozeduran gerta daitezkeen konplikazioak.
-Prozedura honek ez du eragozpenik sortzen.
17.5.6. Kontuan izatekoak./
17.6. Bibliografia berezia.
Erabilitako bibliografia:
-Bundó, M. eta Pérez, C. (2005). Aplicación del Doppler en atención primaria:
cálculo del índice tobillo-brazo. AMF, 1(3): 148-152.

 [1826_820_17-
metabolismoaren_asaldurak_nahiz_asaldura_endokrinoak..._html_m33d8294b.png]
19

