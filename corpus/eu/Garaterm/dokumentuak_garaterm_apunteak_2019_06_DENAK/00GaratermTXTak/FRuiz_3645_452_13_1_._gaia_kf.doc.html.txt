







                    ARIKETA FISIKOAREN ONDORENGO SUSPERKETA

Ariketa fisikoaren ondoren gorputza ez da berehala atsedeneko egoerara
itzultzen. Zenbait denbora igaro arte parametro fisiologiko ugari aldatuak
jarraitzen dute eta oxigeno kontsumoa denbora batez atsedenaren gainetik
jarraitzen du (EPOC). Gaur egun, kirol zientzielarien artean nahiko onartua
dago suspertzea ondo egitea, entrenamentua ondo egitea bezain garrantzitsua
dela. Horregatik, suspertze prozesuei buruz gero eta lan gehiago daude.
Suspertzean gertatzen diren prozesu asko ulertzeko, EPOC terminoa definitzea
beharrezkoa da.

1.EPOC.
Ariketaren ondoren, nahiz eta geldirik egon, atsedenean baino oxigeno gehiago
kontsumitzen da. Diferentzia honi EPOC deitzen zaio. Termino honi ere oxigeno
zorra deitu izan zaio pentsatzen zelako ariketa fisikoan oxigeno defizita
gertatzen dela, mioglobinaren eta hemoglobinaren saturazioak jeisten direlako.
Hau ordaintzeko zorra bat ordaindu beharko litzateke. Teoria honen arabera,
ariketaren ondoren saturazioak atsedenekoak izateko, oxigeno gehiago kontsumitu
behar zen. Hemoglobinaren eta mioglobinaren hustuketa eta ondorengo betetzea
egia izanik, hau ez da ariketa ondorengo gehiegizko kontsumoaren arrazoi
bakarra.
Ondoren egin diren zenbait ikerketek, neurri batean argitu dute EPOC-aren
arduradun gehienak. Dena den, puntu asko argitu gabe gelditzen dira.
Guk ariketaren ondorengo oxigeno kontsumoaren grafikoa egiten badugu, grafiko
berezia ikusiko dugu. Bertan beha daiteke oxigeno kontsumoa atsedenera bi
faseetan itzultzen dela. Lehenengoa azkarra, lehenago alaktikoa deitutakoa, eta
bigarrena motelagoa, lehenago laktikoa deitutakoa, pentsatzen zelako azido
laktikoaren desagerpenarekin lotuta zegoela. Fase azkarrean dagoen oxigeno
kontsumo gehiegizkoaren arduradunen artean honako hauek aipatu izan dira:
fosfagenoen birsintesia, mioglobinaren biroxigenazioa eta arnas eta zirkulazio
aparatuen gehiegizko lana. Fase motela laktatoaen desagerpenarekin lotu izan
da. Gaur egun, hau guztiz egia ez dela badakigu. Alde batetik laktatoaren
desagerpena nahiko azkar hasten da eta bestetik beste konposagai batzu ere
aipatu izan dira fase motelaren arrazoi bezala. Hauen artean, triglizeridoen
sintesia, tenperaturaren eragina, ATPasen lana eta glukogenoaren sintesia.
Azken hau, gero ikusiko dugun bezela laktatoaren desagerpenarekin ere loturik
egon daiteke. Laburbilduz esan genezake fase motela eta azkarraren arteko
banaketa artifiziala dela eta benetan gertatzen dena da sistema bakoitzaren
suspertzea azkarragoa edo motelagoa izango dela eta honen ondorioz bere eragina
lehenago edo beranduago nabarituko da.

2. EPOC-EN KONPOSAGAIAK
Fosfagenoen_birsintesia
Ariketaren zehar ATPa eta fosfokreatinak fosfato taldea galtzen dute, ADP eta
kreatina bihurtuz. Ariketaren ondoren birfosforilatu egin behar dira.
Birfosforilaziorako energia batez ere bide aerobioek ematen dute.
Experimentalki ikusi da odol fluxua etenez gero, ez direla atsedeneko mailak
birlortzen. Honek, suspertzearen zati azkarraren portzentai handia azaltzen du.
ADP-aren fosforilazioa, fosforilazio oxidatiboaren bidez gertatzen da zuzenean,
eta kreatinarena, ATP-a hidrolizatuz. Prozesu hauek nahiko azkarrak dira eta 3-
4 minututan burutu daiteke. Hau garrantzitsua izango da potentzia maximoko
serieen arteko suspertzea finkatzeko.
Mioglobinaren_biroxigenazioa.
Atsedenean oxigeno litro erdi inguru mioglobinari lotuta agertzen da. Hau ez da
oso kantitate handia baino ariketan bere garrantzia izan dezake. Batez ere,
oxigenoa odoletik iritxi gabe dagoen hasierako faseetan. Horrela, laktato
gehiegizkoaren metaketa ekidinez. Honek garrantzia du etenka egiten den ariketa
motzetan (oxigeno kontsumoaren %20a izan daiteke). Dena den, mioglobinak beste
funtzioa ere badu, hemoglobinaren oxigenoa hartzea eta mitokondrietaraino
eramatea (bestela oxigenoa difusioz joan beharko luke).
Mioglobinaren biroxigenazioa oso prozesu azkarra da, fosfagenoeen birsintesia
baino azkarragoa, ez baitu prozesu metabolikorik behar. Soilik ehunetako gasen
presio partzialak normaltzea behar du. 2 minututan mioglobina osoa biroxigenatu
daiteke. Karga azkar honen laguntzailea da mioglobinaren saturazio grafikoaren
malda handia, zelularen ohiko oxigeno presioetan.
Glukogeno_mailen_birlorpena
Ariketa luze bat hasi baino lehen dugun glukogeno maila faktore garrantzitsua
da errendimendu egokirako. Ariketa luze eta intentso baten ondoren glukogeno
maila asko jeitsi daiteke. Horregatik garrantzitsua izango da glukogeno mailak
birlortzeko ematen diren prozesuak aztertzea. Glukogenoaren suspertzea
aldagarria da egin den ariketa motaren eta hartutako dietaren arabera.
Ariketa luze eta jarraiaren ondoren (marathoioa). Muskuluko glukogeno mailen
suspertzea nahiko motela da eta 2 egun inguru behar izaten ditu. Beharrezkoa da
karbohidratoetan aberatsa den dieta hartzea (bestela ez da suspertzea
gertatzen). Lehenengo orduak oso garrantzitsuak dira, glukogeno sintesiaren
abiadura handiagoa baita. Ariketak konposagai estzentriko handiagoa badu
(korrika, jauziak) glukogenoaren sintesia motelagoa izango da.
Etenkako ariketaren ondoren (futbol partida). Lehenengo bi orduetan jan gabe
muskuluko glukogenoa sintetiza daiteke. Dieta misto batekin, 24 ordutan aurreko
mailak lortzen dira. Lehenengo 5 ordutan glukogenoaren sintesia azkarragoa da.
Halere, ikusi da jokalariek hartzen duten dietekin igandetik asteazkenera ez
dela glukogenoen metaketa osoa gertatzen.
Eredu ezberdin honen arrazoia, bide bakoitzean erabili den metabolismoa da.
Lehenengo kasuan, ariketa luze jarraiean, glukogenoa CO2 eta ur bihurtu da eta
gibeleko glukogenoa ere nahiko agortuta gelditzen da. Horregatik, ariketa mota
honen ondoren glukogenoaren sintesirako dietako glukosa beharrezkoa da. Zenbat
eta lehenago hasi glukosa hartzen glukogeno mailen susperketa lehenago
gertatuko da.
Etenkako ariketaren ondoren, agortu den glukogeno asko laktato bihurtu da
(glukolisi anaerobikoaren bidez). Laktato honetatik glukoneogenesia egin
daiteke. Bestalde, horrelako ariketetan gibeleko glukogenoa ez da agortzen eta
gluzemia maila egokitan mantendu daiteke. Azkenik esan, zuntz muskular
azkarretan glukogenoaren sintesia azkarragoa dela.
Glukoneogenesirako (laktatotik) eta glukogenoaren sintesirako energia behar da.
Hau fase motelean gertatzen den aborokinaren erantzule izan daiteke.
Laktatoaren_desagerpena
Ariketa intentsoek (oso motzak ez badira) odoleko laktato kontzentrazioak
handitu egiten dituzte. Ariketaren ondoren laktato hau muskuluetatik eta
odoletik desagertzen da. Laktatoaren desagerpena zenbait bide ezberdinez egin
daiteke: muskuluek, bihotzak, gibelak e.a.-k oxidatzea (%60), glukogeno (%20),
proteina (%8) edo glukosa (%5) bihurtzea. Laktatoaren suspertzea hobea da
ariketaren ondoren, ariketa arina egiten ba da atsedena hartu beharrean. Hau
horrela gertatzen da, muskuluek aerobikoki laktatoa erre dezaketelako.
Azkarragoa da egiten den ariketa jarraia ba da. Dena den, ariketa oso intentsoa
izan bada suspertze osorako ordu bete baino gehiago behar da.
Orokorrean ikusi da suspertze prozesuetan sistema aerobikoak garrantzia duela.
Horregatik, nahiz eta egiten den ariketa nagusiki anaerobikoa izan,
garrantzitsua izango da edozein kirolarientzat lan aerobikoa ez uztea.
Bestalde, suspertzeari dagokionez ez da ahaztu behar sistema hormonalearen
garrantzia. Ariketaren ondoren katabolismoa nagusitu egiten da. Suspertze oso
baterako egokia izango da lehen bait lehen egoera anaboliko batera igarotzea
eta horretarako garrantzitsuak izango dira bi faktore: elikadura eta atsedena.
Susperketaz ari garanean ez dira ahaztu behar masajea, hidroterapia,
krioterapia, erlajazioa, yoga eta antzeko teknikak. Hala ere, hauei buruzko
informazioa urria da.
