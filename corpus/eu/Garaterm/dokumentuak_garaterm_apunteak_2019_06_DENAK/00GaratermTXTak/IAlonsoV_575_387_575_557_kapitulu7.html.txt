



                                 7. KAPITULUA

                               OZEANOKO OLATUAK
(Iturri nagusia:http://comunidad.eduambiental.org/file.php/1/curso/contenidos/
                            docpdf/capitulo22.pdf)


Ur-azaleko edozein oszilazio periodikori olatua esaten zaio. Ozeanoko olatuek
hainbat jatorri dute, hala nola, haizea, Ilargiaren eta Eguzkiaren grabitazio-
erakarpena, itsasikarak, ekaitzak, etab. Hala ere, haizea da olatu ohikoenak
sortzen duena. Horregatik esan ohi da itsasoko olatuen energia eguzki-
energiaren hirugarren deribatu bat dela: alde batetik, Eguzkiak lurrazala era
desberdinean berotzean haizea sortzen du; bestetik, haizeak itsasoko urari
energia transmititzen dio eta mugiarazten du, olatuak sortuz.

Haizea itsasoaren azalaren gainetik jotzean, airearen eta uraren arteko
indarrak azala aldatzen du, kizkur txikiak sortuz, kapilaritate-olatuak esaten
zaienei. Kapilaritate-olatuek ukitze-azala handitzen dute. Horren ondorioz,
uraren eta haizearen arteko marruskadura are indartsuago bihurtzen da eta
olatua hazten da. Olatuaren tamaina handitzean, haizeak presio gehiagorekin
bultza dezake, tamaina are gehiago handituz.


7.1 OLATUEN EZAUGARRI NAGUSIAK

Itsasaldien oszilazioarekin bezala, ozeanoko olatuak oszilazio sinusoidal bakun
askoren gainezarmena dira, irudiko adibidean ikus daitekeenez (7.1 irudia).

                     [575_557_kapitulu7_html_742bfb0.gif]
              7.1 irudia. Uhin sinusoidalen batuketaren adibidea.

Uhin sinusoidal bakun bakoitzak uhin-luzera (L), uhin-altuera (H) eta periodoa
(T) ditu ezaugarri (7.2 irudia). Uhin-luzera bi maximo jarraituen arteko
distantzia da; uhin-altuera, maximo baten (gandor) eta minimo baten (haran)
arteko diferentzia; eta periodoa, haran edo gandor batek uhin-luzera egiteko
behar duen denbora. Olatuaren maiztasuna (f) da behatzaile finko batek denbora
unitatean ikusten dituen oszilazioen kopurua, eta periodoaren alderantzizkoa
da, hau da, f = 1/T.

Olatu sinusoidal bakun baten hedatze-abiadura (c) uhin-luzeraren eta
periodoaren arteko zatiketa da (c = L/T). Hala ere, olatu sinusoidalak haien
artean batzen direnean, sortutako olatua abiadura desberdinarekin higitzen da,
talde-abiadura (cg) deritzona.

Esan bezala, itsasoaren azalaren egoera olatuaren osagarri bakunen batuketaren
emaitza da. Kalkulu hori anplitude aldakorreko olatu sinusoidalen
integralarekin egin daiteke. Horrela, analisi espektralaren bidez olatuaren
osagarrien energia-espektroa lortzen da. Adibide bat 7.3 irudian agertzen da.
Bertan hiru espektro irudikatzen dira haize desberdineko hiru egoeratan.
Espektro bakoitzak esaten digu aztertutako olatuen periodo (edo maiztasun)
adierazgarriena, kurbaren maximoren posiziotik ondorioztatzen dena. Bestalde,
energia espektralak (kurbaren altuera) olatuen osagarri sinusoidal bakoitzaren
energia adierazten du eta, beraz, olatu bakunaren altuera (edo anplitudea).

                    [575_557_kapitulu7_html_m6e47704e.gif]
              7.2 irudia. Olatu sinusoidal bakunaren ezaugarriak

Irudia beran ere ikus daiteke espektroaren maximoaren tamaina eta posizioa
haizearekin aldatzen direla. Horregatik esan dezakegu haizearen abiadura zenbat
eta txikiagoa izan, orduan eta txikiagoa dela olatuaren altitudea, eta altuagoa
bere maiztasuna (edo baxuagoa bere periodoa). Dena den, badago olatu motaren
nazioarteko sailkapen bat (Douglas eskala) olatuen altuera adierazgarrienaren
arabera:

   _________________________________________________________________________
  |_____Itsas-zenbakia______|Itsasoaren_egoera_|____Olatuen_altuera_(m)_____|
  |____________0____________|Barea_____________|_____________0______________|
  |____________1____________|Kizkurra__________|__________0_-_0,1___________|
  |____________2____________|Itsaskirria_______|_________0,1_-_0,5__________|
  |____________3____________|Itsaskia__________|_________0,5_-_1,25_________|
  |____________4____________|Itsaski_handia____|_________1,25_-_2,5_________|
  |____________5____________|Itsaso_zakarra____|_________2,5_–_4,0________|
  |____________6____________|Itsaso_oso_zakarra|_________4,0_-_6,0__________|
  |____________7____________|Itsaso_handia_____|_________6,0_-_9,0__________|
  |____________8____________|Itsaso_oso_handia_|_________9,0_-_14,0_________|
  |____________9____________|Itsaso_izugarria__|___________>_14,0___________|

Olatuak uhin-higidura bat direnez, ezberdinak dira olatuko ur-zati bakoitzaren
mugimendua eta olatuaren aurreratze-mugimendua bera. Izan ere, olatuetako ur-
zatiak zirkulu itxurako ibilbiderekin mugitzen dira. Ur-azalean zati horien
mugimenduek olatuaren altuera bera dute, baina beren anplitudea esponentzialki
txikitzen da azaletik behera jaistean (7.4 irudia). Olatuaren tamainaren eta
olatua mugitzen ari den uraren sakoneraren arteko erlazioaren araberakoa izango
da olatuen portaera.

Ur-zatien higidura zirkularra izatetik elipsoidala izatera igarotzen da olatua
kostaldera iritsi eta sakonera gutxitzen denean. Olatuak hondartzara hurbildu
ahala, beren aurreratze-abiadura eta uhin-luzera txikitzen dira eta beren
altuera handitzen da ur-partikulen abiadura olatuaren aurreratze-abiadura baino
handiagoa izan arte, eta olatua ezegonkorra bihurtu eta hausten da (7.5
irudia). Egoera hori gertatzen da uraren sakoneraren balioa 1,3 bider olatuaren
altuera (edo L/201) denean.

                    [575_557_kapitulu7_html_m70e29076.gif]
    7.3 irudia. Olatuen analisi espektrala haizearen balio ezberdinetarako.
 (Iturria:http://www.nature.com/scitable/knowledge/library/coastal-processes-
                             and-beaches-26276621)

                    [575_557_kapitulu7_html_m477130b1.gif]
7.4 irudia. Olatuen aurreratzea eta ur-partikula banakoren higidura azalean eta
  hondoan. (Iturria: A. P.Trujillo, H. V. Thurman,Essentials of Oceanography,
                        Prentice Hall, 10th ed., 2011)

  [575_557_kapitulu7_html_efd4c09.gif] [575_557_kapitulu7_html_m6a2be1d9.gif]
  7.5 irudia. Ur-partikulen (ezker) eta olatuen (eskuin) higidura sakoneraren
 arabera hondartzara hurbiltzean (Iturria:http://www.seafriends.org.nz/oceano/
                                  waves.htm)
Olatuak kostaldera iristean islapena ere gerta daiteke: olatuak oztopo edo hesi
bertikal batekin talka egiten du eta energia-galera txikiarekin islatzen da.
Uhin-trena erregularra bada, uhin erasotzailearen eta islatuaren batuketak uhin
geldikor bat sortzen du, non ur-partikulen higidura horizontalek elkar
deuseztatzen duten eta higidura bertikalak bakarrik geratzen diren, altuera
bikoitzarekin (7.6 irudia).

                    [575_557_kapitulu7_html_m2382156c.gif]
7.6 irudia. Olatu erasotzailearen (abiadura = +c, altuera = h) eta islatuaren
    (abiadura = -c, altuera = h) gainezarpena (abiadura = 0, altuera = H1)
 kostaldean. Txertatutako irudia: uhin geldikor baten sorrera.(Iturria:http://
                  www.planetoftunes.com/sound/acoustics.htm)


7.2 HAIZEA ETA OLATUAK

Olatuen sorreran parte hartzen duten haizearen osagarriak gehienbat hiru dira:

- Haizearen indarra: haizearen abiadurak olatuen gandorrenak baino handiagoa
izan behar du energiaren transferentzia mantentzeko.

- Haizearen iraupena: denboraldi laburretan zehar jotzen duten haizeak ez dira
olatuak sortzeko gai.

- Fetch, edo haizeak norabidearen aldaketarik eta etenik gabe jotzen duen
distantzia.

Haizeak sortutako olatuak sortzen dira haizeak indartsuak diren eskualdeen
barnean edo inguruan (inguru sortzailea). Bertan olatuei ekaitz olatuak deritze
eta ur-azal irregularra eta konplexua sortzen dute. Hala ere, olatuak energia-
galera txikiekin bidaia daitezke olatu handiak sortzeko inguru horietatik mila
kilometrotara. Beraz, posible da olatuak egotea haizerik gabeko gune batzuetan.
Adibidez, Marokoko mendebaldeko kostaldera iristen diren olatuak Azoreetan
sortu ohi dira. Horko haize indartsu eta iraunkorrengatik olatu handiak
agertzen dira, ur-azala astindu eta oszilazio-higidura abiadura itzelekin
urrutiraino hedatzen dutenak. Kalkuluen arabera, 150 m-ko uhin-luzera duen
olatu bat Azoreetatik Marokora joan daiteke 30 ordutan.

Inguru sortzailetik urruntzen direnean, olatuen gandorrak lauagoak dira eta ez
hain kaotikoak. Orduan hondoko itsasoa edo hondoko itsaskia deritze. Ozeanoko
azalean zehar barreiatzen dira energia gutxi galduz (bakarrik beste olatu
ezberdinen uhinekin elkarrekintzagatik edota itsaslasterrekiko
marruskaduragatik). Altuera gal dezakete, gehienbat dispertsio angeluarragatik
(7.7 irudia).

                     [575_557_kapitulu7_html_333f4457.gif]
        7.7 irudia. Olatuen inguru sortzailea,fetcheta hondoko itsasoa.
(Iturriak: T. Garrison,op. cit.; P. R. Pinet,Invitation to Oceanography, Jones
                           & Bartlett, 5thed., 2009)

Haizearen eta olatuen altueraren arteko loturari esker, bi fenomenoetarako
sailkapen bat egin daiteke, Beaufort eskala izenekoa (taularen iturria:
WikipediaetaEuskalmet):

 _____________________________________________________________________________
|              |               |              |               |  Itsasoaren   |
|  Beauforten  |   Haizearen   |  Korapiloak  |               |    egoera     |
|   zenbakia   |abiadura (km/h)|(itsas-miliak/|  Izendapena   |  (olatuaren   |
|              |               |      h)      |               |    altuera    |
|______________|_______________|______________|_______________|___metrotan)___|
|______0_______|__0tik_-_1era__|_____<_1______|Haize_barea____|Garbi__________|
|              |               |              |Haize bereziki |Olatu txikiak, |
|      1       |  2tik - 5era  | 1etik - 3ra  |ahula/Aire     |baina bitsik   |
|______________|_______________|______________|arina__________|gabe_(0,1)_____|
|              |               |              |               |Beira-itxurako |
|              |               |              |(Haize) oso    |olatuen        |
|      2       |  6tik - 11ra  |  4tik - 6ra  |ahula/Brisa    |gandorrak,     |
|              |               |              |arina          |apurtu gabe    |
|______________|_______________|______________|_______________|(0,2-0,3)______|
|              |               |              |               |Olatu txikiak, |
|      3       | 12tik - 19ra  | 7tik - 10era |(Haize) Ahula/ |gandor         |
|              |               |              |Brisa gozoa    |hauskorrak     |
|______________|_______________|______________|_______________|(0,6-1)________|
|              |               |              |               |Ardi zuriak    |
|              |               |              |Haize alaia/   |ugari, olatu   |
|      4       | 20tik - 28ra  | 11tik - 16ra |Brisa bizia    |gero eta       |
|              |               |              |               |luzeagoak (1-  |
|______________|_______________|______________|_______________|1,5)___________|
|              |               |              |Haize          |Olatu ertainak |
|      5       | 29tik - 38ra  |17tik - 21era |hozkirria/Brisa|eta luzangak,  |
|              |               |              |freskoa        |ardi zuri asko |
|______________|_______________|______________|_______________|(3-4)__________|
|              |               |              |               |Olatu handiak  |
|              |               |              |Haize gogorra/ |egoten hasten  |
|      6       | 39tik - 49ra  | 22tik - 27ra |Brisa gogorra  |dira, gandor   |
|              |               |              |               |hauskorrak,    |
|______________|_______________|______________|_______________|bitsa_(3-4)____|
|              |               |              |               |Itsaso zakarra,|
|              |               |              |Haize oso      |bitsa haizearen|
|      7       |50etik - 61era | 28tik - 33ra |gogorra/Haize  |norabidean     |
|              |               |              |bizia          |eramanez (4-   |
|______________|_______________|______________|_______________|5,5)___________|
|              |               |              |               |Olatu handi    |
|      8       | 62tik - 74ra  | 34tik - 40ra |Ekaitza/       |hauskorrak,    |
|              |               |              |Haizetea       |bits lerroak   |
|______________|_______________|______________|_______________|(5,5-7,5)______|
|              |               |              |               |Olatu oso      |
|              |               |              |Ekaitz         |handiak,       |
|      9       | 75etik - 88ra |41etik - 47ra |indartsua/     |hauskorrak.    |
|              |               |              |Haizete gogorra|Ikuspena       |
|______________|_______________|______________|_______________|gutxitua_(7-10)|
|              |               |              |               |Olatu oso      |
|              |               |              |Ekaitz gogorra/|handiak, gandor|
|      10      | 89tik - 102ra |48tik - 55era |Haizete oso    |hauskorrekin.  |
|              |               |              |gogorra        |Itsasoaren     |
|              |               |              |               |azalera zuria  |
|______________|_______________|______________|_______________|(9-12,5)_______|
|              |               |              |               |Olatu bereziki |
|              |               |              |               |handiak,       |
|      11      |103tik - 117ra | 56tik - 63ra |Ekaitza oso    |itsasoa erabat |
|              |               |              |gogorra        |zuria, ikuspen |
|              |               |              |               |oso eskasa     |
|______________|_______________|______________|_______________|(11,5-16)______|
|              |               |              |               |Olatu bereziki |
|              |               |              |Urakan-ekaitza/|handiak, itsaso|
|      12      |   > 118tik    |    > 64ra    |Urakana        |zuria,         |
|              |               |              |               |ikuspenik gabe |
|______________|_______________|______________|_______________|(>_14)_________|

Nahiz eta egungo eredu meteorologiko gehienek olatuen altuera ere kalkulatzen
duten, kalkulu horiek egiteko prozedura errazak daude haizearen,
iraunkortasunaren eta fetch-aren luzeraren arabera. Horrelako prozedurak 7.8
irudiko bezalako grafikoetan oinarritzen dira.

                    [575_557_kapitulu7_html_m4a145fe1.gif]
 7.8 irudia. Olatuen altuera kalkulatzeko diagramak, fetch-aren eta haizearen
                     abiaduraren eta iraupenaren arabera.2

Grafiko horiek erraz erabil daiteke. Isobara-mapa baten bidez inguru baten
haizea kalkulatu eta Beaufort eskalan dagokion zenbakiarekin 7.8 irudiko kurba
aukeratzen da. Fetch-aren distantziaren arabera (haizearen norabidea, noranzkoa
eta modulua ia konstanteak diren inguruko azalera) ezkerraldeko grafikoak
olatuaren altuera emango digu. Gainera egoera meteorologikoaren iraupena
ezagutzen badugu, eskuinaldeko grafikoa ere erabil dezakegu. Bi datuak, fetch-
a eta iraupena, ezagunak badira, bi grafikoetatik kalkulatutako baliorik
txikiena hartuko dugu.

Esate baterako, Beaufort eskalako 7-ko haizea badaukagu, 12 orduko
iraupenarekin eta 300 itsas-miliako fetch-ean zehar, ezkerraldeko grafikoaren
arabera olatuen altuera 3,5 m-koa izango da, eta eskuinaldeko grafikoaren
arabera, berriz, 2,5 m-koa. Kasu horretan emaitza 2,5 m da eta haizearen
iraupenak mugatuko du olatuaren altuera. Horrek esan nahi du iraupena luzeago
izango balitz, olatua gehiago handi litekeela.


7.3 OLATUEN ENERGIA

Ozeanoko olatuen energia izugarria da. Ustia litekeen energiaren zatia ere oso
handia da gaur egun munduan kontsumitzen den energia kopuruarekin alderatuta.
Kalkulu batzuen arabera, ustia daitekeen mundu osoko olatuen energia 2 TWh/urte
da, eta Europako uretakoak kontinenteko kontsumoaren %50 betetzeko gai dira.
Olatu baten energia, funtsean, aldagai hauen mende dago: haizearen abiadura
ozeanoko azalean, haizearen iraupena eta jotzen duen azalera.

Potentzia, kW-etan, olatuaren zabalerako metro bakoitzean olatu ideal baterako
(anplitude konstanteko uhin sinusoidala, periodo eta uhin-luzera zehatzekin)
ekuazio honekin kalkula daiteke:

                    [575_557_kapitulu7_html_m29b9bd4c.gif].

Ekuazio horren arabera, potentzia zuzenki proportzionala da anplitudearen (H)
berbidurarekin eta periodoarekin (T). Periodo luzeko (7-10 s bitartean) eta
anplitude handiko (2 m inguru) olatuek gehienetan 40-50 kW/m baino handiagoa
den energia-fluxua dute.

Itsaso irregularreko olatuaren metro bakoitzeko potentzia osoa kalkulatzeko,
bere osagai guztien potentziak batu behar dira. Jakina, altuera eta periodo
guztiak neurtzea ezinezkoa da, eta batez besteko balioak erabiltzen dira.
Horretarako buia bereziekin olatuen ezaugarriak in situ neurtzen dira (7.9
irudia).

                    [575_557_kapitulu7_html_m6aaa03a6.gif]
                  7.9 irudia. Olatuak neurtzeko bi buia mota.

Bildutako datuekin ozeanografoek kalkulatzen dute, alde batetik, olatuen
altuera esangarria(Hs), neurtutako olatu handien herenaren batez besteko
altuera dena; eta, bestetik, energiako periodoa edo zero-maila periodoa (Te),
uhina gandor baten eta haran baten arteko distantziaren erdian dagoen irudizko
lerrotik bi aldiz segidan pasatzeko gorantz/beherantz igarotzen den batez
besteko denbora (7.10 irudia). Horrela, itsaso irregularra bada, batez besteko
potentzia osoa (kW/m-tan) izango da:

                    [575_557_kapitulu7_html_m31f943af.gif].

Energia berreztigarri gehienak bezala, olatuen energiaren banaketa planetan
zehar desberdina da (7.11 irudia). Haizeak jotzea ohikoa den Lurreko
eskualdeetan olatuetatik atera daitekeen energia gehiago dago. Hori dela eta,
olatuen jarduna handiagoa da 30º eta 60º-ko latitudeen artean bi
hemisferioetan, bertan nagusiak diren alisioen eraginagatik. Esate baterako,
Mexiko Golkotik datozen haizeek, ipar-ekialdeko norabidearekin, Atlantikoa
zeharkatzen dute ozeanoari energia transferituz milaka kilometrotan zehar.
Haize horiek olatu handiak sortzen dituzte, Europako kostaldetarantz iristen
direnak.

                    [575_557_kapitulu7_html_m43ab8c9f.gif]
  7.10 irudia. Olatuen altuera esangarria eta zero-mailako periodoa neurketa-
 erregistro batean (Iturria: WMO,Guide to Wave Analysis and Forecasting, 1998:
 https://www.wmo.int/pages/prog/amp/mmop/documents/WMO%20No%20702/WMO702.pdf)


                     [575_557_kapitulu7_html_23d7af3a.gif]
    7.11 irudia. Munduko hainbat tokitan neurtutako kW-en balioak olatuaren
                         zabalerako metro bakoitzeko.

Lehen esan bezala, olatuaren altuera haizearen araberakoa da. 7.12 irudian
olatuen energia irudikatzen da maiztasunaren (eta periodoaren) arabera, hots,
olatuen espektroa. Gainera, jatorri sortzaile nagusia ere erakusten da.
Energiaren maximoa 4 eta 12 segundo bitartean dago, haizeak sortutako olatuei
dagokiena. Horrek esan nahi du ozeanoan olatu gehienen energia/periodoa tarte
horretan dagoela eta, beraz, olatu ohikoenak dira. Erreparatu Eguzkiak eta
Ilargiak sortutako itsasaldiko uhinak ere agertzen direla, 12 eta 24 orduko
periodoekin.

                     [575_557_kapitulu7_html_2e300744.gif]
                 7.12. Olatuen energia maiztasunaren arabera.
               (Iturria:http://en.wikipedia.org/wiki/Wind_wave)

Olatu batetik ahalik eta energia gehien harrapatzeko, tresnak ur-partikula
guztien mugimenduak oztopatzeko diseinatu beharko lirateke, hau da, olatuko
higidura zirkular guztiak harrapatu beharko lituzkete, azaletik hondoraino.
Hala ere, orbita sakon eta txikienek energia gutxi daukatenez, ez da
bideragarria, ez teknikoki, ez ekonomikoki.

Olatuen energia harrapatzeko tresna bat uretan noraino sartu behar den
erabakitzerakoan, olatuaren energiaren %95 ur-azala eta uhin-luzeraren
laurdeneko (L/4) sakonera bitartean dagoela kontuan izan behar dugu.

Munduko leku oso gutxitan kostaldea ur sakoneko itsaslabarrez osaturik dago.
Horiek dira toki aproposenak olatuen energia harrapatzeko tresnak kokatzeko,
bertako olatu erasotzaileek energia asko daukatelako. Munduko kostalde
gehienetan, aldiz, urak ez dira oso sakonak. Sakonera gutxiko uretara
hurbiltzen denean, olatua apurka potentzia galduz doa, itsas-hondoaren eta ur-
partikula sakonenen arteko marruskaduragatik. Eragina handiagoa da sakonera
uhin-luzeraren laurdena baino txikiagoa denean. Potentzia-galera hori oso
garrantzitsua da, olatutik atera daitekeen energia erabilgarriaren kopurua
gutxitzen baitu. Ur sakonetan olatuek 50 kW/m-ko potentzia-dentsitatea badute,
dentsitate hori 20 kW/m-ra edo gutxiagora jaisten da kostaldetik gertu
daudenean, sakonera gutxiko uretan ibilitako distantziaren eta itsas-hondoaren
zimurtasunaren arabera.

Olatuen potentziaren galeran parte hartzen duen beste mekanismo bat dago.
Hondartzan olatuak lehertzen dira, turbulentzia dago eta energia barreiatzen
dute. Olatu horiek egokiak dira kirol jardunetarako edota aisialdirako, halo
nola, surfa, baina oso kaltegarriak izan daiteke beren energia harrapatzeko
egituretarako. Tresna horiek kostu egokiarekin energiaren eraldakuntzako
lanetan ondo funtzionatzeko diseinatuta izateaz gain, olatuek sortzen dituzten
kargarik handienak ere eusteko gai izan behar dute, instalazioaren balioa
nabarmen igoarazi dezakeena.

Dena den, olatuen energia harrapatzeko instalazioen eta beren mantentzearen
balioa jaitsi egin da azken hamarkadetan, prozedura horren bidezko energia-
ekoizpenaren inbertsio ekonomikoa gutxituz (7.13 irudia), beraz energia-
baliabide hori errentagarria izaten hasi da.

                     [575_557_kapitulu7_html_1ae062a4.gif]
7.13 irudia. Olatuen bidez ekoiztutakoenergiaren kostuaren eboluzioa instalazio
                               motaren arabera.
      (Iturria:http://www.mech.ed.ac.uk/research/wavepower/Tom%20Thorpe/
                          Tom%20Thorpe%20report.pdf)


7.4 TSUNAMIAK

Perturbazio sismikoek olatuak ere sortzen dituzte, anplitude txikiko
(zentimetroak) baina uhin-luzera handiko (ehunka kilometro) olatu bakartiak.
Itsas zabalean begiekin ia ikusezinak dira itsasontzitatik edo hegazkinetatik.
Abiadura handiarekin hedatzen dira (ehunka kilometro orduko). Beren periodoak
15-60 minutu bitartean daude. Olatu horiek itsasertzera iristean, kostaldea
baino urrunago sartzen dira, suntsiketa nabarmenak sortuz.

Fenomeno horri "itsasaldiko olatua" edo "itsaski altua" zeritzon, baina gaur
egun ikertzaileek tsunami hitz japoniarra (tsu: portu, eta nami: olatu)
erabiltzen dute.

Bere agerpenetik, tsunami baten garapenean hiru fase daude:

- Olatuaren eraketa eta iturritik gertuko hedapena.

- Uhinaren hedapen askea itsas zabalean, sakonera handietan.

- Uhinaren hedapena kontinente-plataforman. Bertan, sakonera txikiagoa denez,
olatuaren profila asko desitxuratzen da, hondartzan hautsi eta uholdea sortu
arte.

Tsunamien uhinak kostaldera hurbiltzean, beren abiadura eta uhin-luzerak
gutxitzen dira itsas-hondoaren sakonera txikiagoagatik. Horren ondorioz,
energia kontzentratu eta olatuen altuera hamarka metro handitzen da, olatuak
suntsigarri bihurtuz (7.14 irudia). Kostaldeko herri osoak desagertu dira
tsunamiren baten ondorioz, itsas zabalean zeuden arrantzaleek ontzien gilen
azpitik zihoan marea ikaragarria antzeman gabe. Tsunamiek ez dute zerikusirik
itsasaldi edo ekaitzekin, eta beti sortzen dira ozeano-faila geologikoak dauden
inguruetan. Eragin suntsigarrienak gehienbat Pazifikon gertatu dira.

                    [575_557_kapitulu7_html_m7dc5556c.gif]
                      7.14 irudia. Tsunami bate sorrera.
1 T. Garrison, Oceanography. An Invitation to Marine Science, Brooks/Cole, 7th
ed., 2010
2 Horrelako grafikoak ez dira erraz aurkitzen ohiko liburuetan, nautikari
buruzkoetan izan ezik (adibidez: Ramón Fisure Lanza, Meteorología y
oceanografía. Patrones y capitanes de yate, Eusko Jaurlaritza, 2009, 360.
orr.). Olatuen altuera iragartzeko Interneten gehien agertzen direnak
bestelakoak dira, altuera esangarriak deritzenak kalkulatzeko hain zuzen ere.
Esate baterako, Sverdrup-Munk-Bretschneider (hemen eta hemen) eta Gröen-
Dorrestein (hemen) izenekoak.

