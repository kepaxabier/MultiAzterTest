










12. Gaia – Araztegietako lokatzen tratamendua



12. GAIA
ARAZTEGIETAKO LOKATZEN TRATAMENDUA
12.1. SARRERA
Lokatza hondakin-urak baino solido kontzentrazio handiagoa duen material
likidoa da; hori araztegietan sortzen da. Lokatzean, kutsatzaile kontzentratuak
izaten dira, erabilitako erreaktiboekin eta biomasarekin batera. Beraz,
jatorrizko hondakin-ura baino korronte kutsatuagoa da. Lokatzen tratamendua
osatzen duten prozesu eta eragiketen multzoari araztegiaren “lokatzen lerroa”
esaten zaio, eta uren lerroa bezain garrantzitsua da.
HUA arrunt batean sortzen diren lokatzak honako talde hauetan sailkatzen dira:
a) Lehen mailako lokatzak, lehen mailako dekantazioan sortzen direnak.
Sedimentadorean jalkitzen diren solido esekiez osatuta daude. Bigarren mailako
lokatzek baino eduki mineral handiagoa dute, eta solido esekien batez besteko
kontzentrazioa % 1-3 artean dago.
b) Bigarren mailako lokatzak edo biologikoak; tratamendu biologikoan eratzen
dira, eta prozesuan sortutako biomasaz egoten dira osatuta gehienbat. Lehen
mailako lokatzek baino jalkitzeko ahalmen txikiago dute, eta honako hau da
solidoen batez besteko kontzentrazioa: % 0.6-1.0, lokatz aktiboen sistemetan,
eta % 3-4, ohantze bakterianoetan.
d) Lokatz mistoak; lehen eta bigarren mailako lokatzak nahastean sortzen dira.
Nahasketa loditze-eragiketaren aurretik edo ondoren egin daiteke. Materia
organikoaren edukia % 60 baino handiagoa da, eta solidoen kontzentrazioa, % 2-
3.
Lokatzen tratamenduaren helburu nagusiak lokatzak egonkortzea eta horien
bolumena murriztea dira. Lokatzen egonkortzea materia organiko
biodegradagarriaren kontzentrazioaren murrizketan datza, batik bat. Hala,
lokatzaren ondorengo hartzidura ezinezkoa da, eta ez da usain txarrik sortzen.
Lokatzen bolumena murrizteko, materia lehorraren kontzentrazioa handitu behar
da edota ura galarazi; askotan, egitura solidoa duen material bat lortzen da.
12.1. irudian, araztegi baten lokatzen lerroaren eskema orokorra erakusten da.
               12.1. irudia.Lokatzen lerroaren eskema orokorra.
Ondoren, lokatzen lerroaren etapa bakoitza sakonago aztertuko dugu.
12.2. LOKATZEN KONTZENTRAZIOA EDO LODITZEA
Lokatzen hasierako loditzearen helburua bolumena murriztea da, digestio-
prozesua egin aurretik. Horrela, digestoreen bolumena murriztu egiten da, eta,
eragiketa horretarako kontzentrazio egokia lortzen da. Bi loditze-metodo nagusi
daude:
- Grabitatearen bidezko loditzea: errazago jalkitzen diren lokatzekin erabili
ohi da, hau da, lehen mailako lokatzekin edo lokatz mistoekin. Sedimentazio-
tanga arruntetan egiten da, zeinetan lokatza hondoan jalkitzen baita. % 6-10
bitarteko kontzentrazioak lortzen dira.
- Flotazio bidezko loditzea: bigarren mailako lokatzekin erabiltzen da
normalean, dentsitate baxuagoa dutelako. Metodo erabiliena aire disolbatuaren
bidezko flotazioa da: presiopeko airea gehitzen da, eta, deskonprimatzean,
lokatza gainazalerantz arrastatzen duten burbuilak sortzen dira. Metodo horren
bidez, % 6-7 inguruko kontzentrazioak lor daitezke.
12.3. EGONKORTZEA
Egonkortzea lokatzen materia organikoaren digestioaren bidez egin daiteke
(deskonposizio biologikoa), baldintza aerobio edo anaerobioetan. Gainera,
egonkortze kimiko eta termikoko prozesuak ere erabil daitezke.
Lokatzen tratamenduan gehien erabiltzen den sistema digestio anaerobioa da.
Prozesu horretan sortzen den biogasa energetikoki ustia daiteke.
Digestio anaerobioa
Lokatzen digestioa fase batean edo bitan egin daiteke (erabiliena). 12.2.
irudian,etapa batean egiten den digestio-prozesuaren eskema erakusten da.
Prozesua erreaktore (digestore) itxietan egiten da. Han, lokatza sartzen da,
eta lokatz aktibatu batekin (digeritzen ari dena) jartzen da harremanetan.
Biogasa sortzen den heinean, igo egiten da, eta lokatz partikulak, gantzak eta
olioak bezalako substantziak arrastatzen ditu. Normalean, lokatza aurretik
berotzen da, baldintza egokiak lortzeko, eta homogeneizatzeko, irabiaketa-
sistemak erabil daitezke.
ITURRIA: Rubens S. Ramalho.Tratamiento de Aguas Residuales. Barcelona. Reverté.
                                     1996.
           12.2. irudia.Etapa bateko lokatzen digestore anaerobioa.
Digestio aerobioa
Erabiltzen diren ekipoak lokatz aktiboen prozesuan erabiltzen direnen antzekoak
dira. Materia organikoaren kentze-ehunekoa handitu daiteke tenperatura altuetan
(25-50 ºC) lan eginez.
Digestio mota horrek hainbat desabantaila ditu: prozesuaren tenperaturarekiko
sentikortasuna, oxigenoaren ekarpenaren kostu energetiko handiagoa, eta
produktu erabilgarririk ez lortzea.
Egonkortze kimikoa
Karea (Ca(OH)2) gehitzen da, pH-aren balioa handitzeko. pH-a 12 baino handiagoa
bada, mikroorganismoak ez dira ugaritzen. Mikroorganismo patogenoen suntsiketa
gertatzeko, karea soberan gehitzen da, eta pH baldintza horiek, gutxienez, 2
orduz mantentzen dira.
Egonkortze-prozesu horretan, materia organikoa ez da murrizten. Lokatzak
lursail batean zuzenean aplikatu nahi badira edo digestio metodoen hutsegite
bat badago erabiltzen da metodo hori.
Egonkortze termikoa
Jarduera biologikoa gelditzea eta lokatzaren mikroorganismo patogenoak
suntsitzea dira egonkortze termikoaren helburuak. Zenbait metodo erabil
daitezke.
Oxidazio_hezean, lokatz likidoa presiopean berotzen da, eta 260 ºC inguruko
tenperaturak 30-40 minutuz mantentzen dira. Operazio-presioak 40-100 atmosfera
bitartekoak dira.
Beste tratamendu termiko bat pasteurizazioa da. Horretan, lokatza 70 ºC-raino
berotzen da, 20-30 minutu bitartean.
12.4. DESHIDRATAZIOA ETA LEHORKETA
Eragiketa horien aurretik, egokitze- edo prestaketa-prozesu bat egin ohi da
(normalean, koagulazio-flokulazio prozesua).
Digeritutako lokatzen ura kentzea beharrezkoa da lokatzen ebakuazioa egin
aurretik, honako arrazoi hauek direla eta: lixibiatu kantitate gutxiago sortzen
da zabortegi batera eramaten badira; bero-ahalmena handitu behar da
errausketarako erabiltzen badira; zuzenketa-material gutxiago behar da konpost
egiteko erabiltzen badira, eta, oro har, garraio-kostuak murriztea lortzen da.
Deshidratazioa
Lokatzen hezetasuna eragiketa mekanikoen bidez murrizten da. Hala, lokatza
material erdisolido bat bezala manipulatzen da. Erabiltzen diren metodoak bi
talde handitan banatzen dira: iragazketa bidezko deshidratazioa eta
zentrifugazio bidezko deshidratazioa.
a) Iragazketa bidezko deshidratazioa
Prentsa-iragazkiak presiopean lan egiten du. Sistema horretan, lokatza ehun
iragazkorrez (nylon, polipropileno…) estalita dauden plaka batzuen artean
prentsatzen da (ikusi 12.3. irudia). Prozesu ez-jarraitu horretan, plaken
arteko guneak lokatz likidoarekin betetzen dira, eta, prentsaketaren eraginez
(15-25 bar bitarteko presioak erabiliz), lokatz solidoa lortzen da; % 30 baino
gehiagoko lehortasuna du lokatz horrek.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
    12.3. irudia.Lokatzen deshidrataziorako prentsa-iragazki baten eskema.
Banda-iragazkietan (12.4. irudia), grabitatearen bidezko lehorketa eta
presiopeko iragazketa konbinatzen dira. Lortzen den lehorketa maila % 20-40
bitartean egon ohi da.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
     12.4. irudia.Lokatzen deshidrataziorako banda-iragazki baten eskema.
Huts-iragazkienartean, danbor birakariakdiramotarik erabilienak (12.5.
irudia).Sistema horretan, danbor zilindriko horizontal bat erabiltzen da;
aspirazio-hodiak ditu horrek. Danborra partzialki sartuta dago lokatza daukan
tanga batean, eta poliki biratzen du. Zilindroaren gainazala iragazkiarekin
estalita dago. Danborraren zatiak hiru etapatatik igarotzen dira. Lehenengoz,
lokatzarekin harremanetan dagoen fasean, lokatza xurgatzen da, huts-ponpa bat
erabiliz. Iragazitako likidoa biltzen da, eta solido hezeak danborraren
gainazalean geratzen dira. Ondoren, lokatza lehorketa gunera pasatzen da.
Azkenik, opil solidoaren (%20-30eko lehortasuna duena) deskarga egiten da.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
 12.5. irudia.Danbor birakari batekin egindako hutsezko iragazketaren eskema.
b) Zentrifugazio bidezko deshidratazioa
Dentsitate ezberdineko solido-likido bereizketan oinarritzen da metodoa, eta
lokatza indar zentrifugoen eraginpean jartzean datza.
Lokatzen deshidratazioan gehien erabiltzen den ekipoa amaigabeko torloju
horizontala da (12.6. irudia). Lokatza erdiko partetik sartzen da, era
jarraituan; indar zentrifugoak pareten kontra botatzen ditu solidoak, eta,
torlojuak bultzatuta, aurkako muturrean biltzen dira. % 20-25eko lehorketa
maila duten lokatz-opilak lortzen dira.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
   12.6. irudia.Lokatzen deshidrataziorako amaigabeko torloju horizontalaren
                                    eskema.
Lehorketa
Lehorketa prozesu termikoa da, eta lokatz deshidratatuen ura kentzea da
helburua, baporizazioa erabiliz. % 10 baino gutxiagoko hezetasuna duten
lokatzak lortzea da xedea. Prozesu garestia denez, ez da beti erabiltzen.
Ura kentzeko beharrezkoa da 150 ºC baino gehiagoko tenperaturak erabiltzea.
Horretarako, lokatzekin harremanetan jartzen diren gas beroak erabiltzen dira
(konbekzio bidezko beroketa) edo lokatza gainazal beroen gainean jartzen da
(kontaktu bidezko beroketa).
12.5. EBAKUAZIOA
Honako hiru bide nagusi hauek erabiltzen dira:
a) Zabortegi batera eramatea
Komenigarria da irtenbide hori erabiltzea, beste aukerak bideraezinak badira.
Lokatza arriskutsua den ala ez zehaztu behar da. Arriskutsua ez bada, hirietako
hondakin solidoen zabortegi batera eramaten da.
b) Nekazaritza-ustiapena
Konpost edo ongarri organiko gisa egonkortu diren lokatzak nekazaritzan
erabiltzen dira. Lokatzek materia organikoaren kantitate handia dute, eta,
horren ondorioz, bereziki onuragarriak dira konposatu horien kantitate txikiak
dituzten zoruetan. Beste alde batetik, makromantenugaien (N eta P) eta
mikromantenugaien (metalak, adibidez) nolabaiteko edukia daukate.
Aplikazio horren arazoak metal astunen gehiegizko edukiarekin eta konposatu
toxikoekin daude lotuta. Arazo horiek bereziki garrantzitsuak dira ur mistoen
eta hondakin-ur industrialen araztegietako lokatzen kasuan. Horregatik,
lokatzek legedia bete behar dute, nekazaritzan erabili ahal izateko.
d) Errausketa
Lokatzen materia organikoa eraldatzea da helburua. Errekuntza osoa (amaierako
produktu oxidatuak sortzen dira) edo osatugabea (bero-ahalmena duten produktuak
lortzen dira) izan daiteke.
Lokatzen bolumena murriztea eta energia berreskuratzea dira metodo horren
abantaila nagusiak. Desabantailen artean, kostu handiak (inbestitze eta
ustiapen kostuak) eta prozesuan eratutako gasek eta errautsek sortutako
ingurumen-arazoak ditugu. Gasek tratamendua behar dute, eta errautsak hondakin
gisa kudeatu behar dira. 

9
Ingurumen Kutsaduraren Tratamendua

