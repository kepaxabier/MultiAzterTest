










5. Gaia – Gas efluenteen tratamendua. Gasak eta lurrinak nola desagerrarazi.
5. GAIA
GAS EFLUENTEEN TRATAMENDUA. GASAK ETA LURRINAK NOLA DESAGERRARAZI.
5.1. SARRERA
Airean ohikoak diren kutsatzaileak ikusi ditugu, baita bakoitzak eragiten
dituen efektuak aztertu ere. Konposatu horien immisio-balioak murrizteko bi
irtenbide daude: kutsatzaileen ekoizpena ahal den heinean murriztea
(prebentzioa), edo, ekoitzi eta gero, ekipo egokien bidez kontrolatzea. Badago
hirugarren aukera bat: kutsatzaileak kanporatzea altuera egokia duten tximiniak
erabiliz. Azken kasu horretan ez da emisioa murrizten, sakabanaketa faboratu
baizik.
5.1. Irudian, kutsatzaileak isurtzen dituzten jarduera nagusiak agertzen dira;
horrez gain, kutsatzaileek sortzen dituzten arazoak eta zein liratekeen
konposatu horien isurketak murriztearen efektu onuragarriak ere ikus daitezke.
    5.1. Irudia.Kutsatzaileen isurketen murrizketaren efektu onuragarriak.
Prebentzio-ekintzek abantailak izan arren, kasu askotan aipaturiko bigarren
aukeraz baliatu behar dugu; hau da, ekoitzitako kutsatzaileak kontrolatu eta
horiek tratatzen dituzten neurri zuzentzaileak hartu behar dira.
Gasen tratamendurako edozein sistema erabiltzen denean, argi izan behar da
kutsatzaileak kontzentratu eta gordetzeak badituelaeragozpenbatzuk:
- Kutsadura ingurune batetik bestera garraiatzea.
- Hondakin solido eta/edo likidoak sortzea.
- Zoruen eta uraren kutsadura gerta daiteke.
- Kutsadura handitu daiteke, arazketa-sistemetan baliabide naturalak eta
energia kontsumitzeagatik.
5.2. GASAK ARAZTEKO ESTRATEGIA OROKORRAK
Gas kutsatzaileak arazteko metodoak honako talde hauetan sailka daitezke:
a) Materia-transferentzianoinarritzen direnak
Bi fase harremanetan jartzen dira, eta kutsatzailea gas fasetik beste fase
batera igarotzen da. Bi mota bereizten dira:
- Absortzioa (gas-likido)
- Adsortzioa (gas-solido)
b)Fase-aldaketanoinarritzen direnak
- Kondentsazioa (gas bat egoera likidora pasatzen da, tenperatura jaitsi
ondoren)
d) Kutsatzaileeneraldaketa kimikoanoinarritzen direnak
- Errekuntza
- Prozesu katalitikoak…
e)Beste tratamendu batzuk
- Mintzak…
5.2.1. Absortzioa
Gas-fasean dagoen osagai bat (edo gehiago) likido batekin kontaktuan jartzean,
likido-fasera pasa daiteke, likidoan disolbagarria bada (ikusi 5.2. Irudia).
Eragiketa horri absortzioa deritzo, eta gas faseko nahasteak bereizteko
erabiltzen da. Erabiltzen den likidoari disolbatzaile deritzo, eta fase batetik
bestera igarotzen den osagaia solutua da.
  ITURRIA: Jose Luis Ayastuy.Ingeniaritza Kimikoaren Oinarriak. UPV/EHU (sare
                              argitalpena). 2008.
          5.2. Irudia.Absortzio-prozesuaren irudikapen sinplifikatua.
5.3. Irudian, hidrokarburoak bereizteko sistema konposatu bat agertzen da.
Lehenengo zutabean, gas kutsatua eta likido lainoztatua harremanetan jartzen
dira, eta konposatu organiko lurrunkorren frakzio bat fase likidora igarotzen
da. Gas garbia zutabearen goiko partetik ateratzen da. Likido kutsatua bigarren
zutabe batera doa, non alderantzizko prozesua gertatzen baita, desortzioa
(stripping, ingelesez), hain zuzen ere.Eragiketa horretan, nahaste likidoa ur-
lurrunarekin ukipenean jartzen da, eta likidoan dauden hidrokarburoak gas
fasera igarotzen dira. Likido xurgatzaile garbia birzirkulatu egiten da,
lehenengo zutabean erabiltzeko. Bigarren zutabetik ateratzen den gas-korrontea
kondentsadore batera doa, non konposatu organiko lurrunkorrak bereizten
baitira.
    ITURRIA: Gerard Kiely.Ingeniería Ambiental. Madrid. McGraw-Hill. 1999.
                   5.3. Irudia.Absortzio-sistema konposatua.
Benetako sistemetan solutu bat baino gehiago egon arren, disolbatzailea
selektiboa bada jo daiteke fase batetik bestera solutu bakarra garraiatzen
dela. Absortzioa fisikoa edo kimikoa izan daiteke. Lehenengo kasuan,
disolbatzaileak ez du solutuarekin inolako erreakzio kimikorik. Masa-
transferentzia areagotzeko absortzio kimikoa erabiltzen da, zeinetan bereziki
aukeraturiko disolbatzaileak solutuarekin erreakzionatzen baitu.
Absortzioa (baita desortzioa ere) fase arteko masa-transferentziazko eragiketak
dira. Masa-transferentziaren abiadura indar eragilearen araberakoa denez
(solutuaren presio partzialaren eta lurrun-presioaren arteko diferentzia, kasu
horretan), orekatik ahalik eta aldenduen lan egiten da eragiketa horietan. Era
berean, fase arteko masa-transferentziarako abiadura fasearteko azalerarekiko
proportzionala da. Hori dela eta, eragiketa horiek egitean, ezinbestekoa da
fasearteko azalera handitzea. Eragiketak fasearteko ukipena faboratzen duten
ekipo berezietan egiten dira.
Industrian, absortzioa edo desortzioa burutzeko dorre beteak eta dorre
erretiludunak erabiltzen dira gehien, eskala handiko eragiketetan batez ere.
Hala ere, badaude beste ekipo batzuk, hala nola esprai-dorreak edo tanga
burbuilatuak; horiek eskala txikiko aplikazioetan erabiltzen dira, bereizte-
maila handia beharrezkoa ez denean. 5.4. Irudian, ekipo horien eskemak azaltzen
dira.
  ITURRIA: Jose Luis Ayastuy.Ingeniaritza Kimikoaren Oinarriak. UPV/EHU (sare
                              argitalpena). 2008.
          5.4. Irudia.Absortzioa burutzeko erabiltzen diren ekipoak.
Dorre beteak zutikako dorreak dira, eta barrualdea fasearteko azalera
handitzeko materialez (betegarriz) beteta dago. Ekipo horietan, likidoaren eta
gasaren zirkulazioa paraleloa edo korrontez kontrakoa izan daiteke. Likidoak
betegarria bustitzen du, eta gasez inguratuta dago.
5.2.2. Adsortzioa
Adsortzio-prozesuan, gas konposatu bat solido baten gainazalari atxikitzen zaio
(ikus 5.5. Irudia). Adsortzio-prozesua fisikoa edo kimikoa izan daiteke.
Lehenengoa fase solidoareneta adsorbatzen diren molekulen arteko erakarpen
indarretan oinarritzen da. Erakarpen-indar nagusiak Van der Waals indarrak
dira, eta kondentsazioak egoera likidoan sorrarazten dituzte. Adsortzio
kimikoan (kimisortzioan), adsorbatzailearen gainazalean, erreakzio kimikoak
gertatzen dira.
          5.5. Irudia.Adsortzio-prozesuaren irudikapen sinplifikatua.
Gehien erabiltzen den adsorbatzailea ikatz aktiboa da, baina beste zenbait
material erabil daitezke: alumina eta silize-gelak, zeolita sintetikoak, etab.
Adsortzio-prozesua KOL-ak bereizteko erabil daiteke (ikusi 5.6. Irudia).
Sistema honetan, adsorbatzailearen hiru ohantze erabiltzen dira. Horietatik, bi
funtzionamenduan daude (seriean). Kutsatutako aireak ohantzeak zeharkatzen
ditu, eta hidrokarburoen zatirik handiena fase solidoan atxikita geratuko da;
aire araztua atmosferara isurtzen da. Hirugarren ohantzea erregenerazio-
prozesua jasaten ari da. Horretarako, tenperatura altuan dagoen ur-lurruna
erabiltzen da, ohantzearen tenperatura igotzeko asmoz. Horren ondorioz,
prozesuaren noranzkoa aldatzen da: adsorbatutako kutsatzailea fase solidotik
gas fasera igarotzen da. Azken etapan, gas-korrontea hoztu eta kondentsatu
egiten da, eta hidrokarburo likidoa berreskuratu egiten da.
  ITURRIA: Noel De Nevers.Ingeniería de Control de la Contaminación del Aire.
                          México. McGraw-Hill. 1998.
    5.6. Irudia.Aire-korronte batetik KOL bat kanporatzeko erabili ohi den
                                konfigurazioa.
5.3. ERREKUNTZA FOKU MUGIKORREN KONTROLA
Errekuntza-foku mugikorrek isurtzen dituzten kutsatzaile nagusiak honako hauek
dira: karbono monoxidoa, hidrokarburoak eta nitrogeno oxidoak. Lehenengo biak
erregaiaren errekuntza osatugabean sortzen dira, eta azkenengoa, errekuntza-
tenperatura altuen ondorioz. Arazo hori konpontzeko, zenbait irtenbide erabil
daitezke:
5.3.1. Errekuntza-erreakzioaren hobekuntza
Errekuntza osatugabea izateko bi arrazoi egon daitezke: oxigeno-ekarpena urria
izatea edo aire-erregai nahasketa desegokia.
5.7. Irudian, airearen proportzioak errekuntza-erreakzioan duen eragina ikusten
da. Aire/erregai erlazioaren balio baxua erabiltzen denean, hidrokarburo eta
karbono monoxidoaren isurpenak handiak dira, baina nitrogeno oxidoen eraketa ez
da handia. Balio estekiometrikoa lortu arte erlazioa handitzen badugu, karbono
monoxidoa eta hidrokarburoen kantitatea nabarmenki murrizten da, baina
nitrogeno oxidoena handitu egiten da. Proportzioa gehiago handitzen badugu,
nitrogeno oxidoen kantitatea murriztu egiten da, baina hidrokarburoena pixka
batean handitu daiteke.
Egokiena aire/erregai erlazio handiakerabiltzea litzateke. Hala ere, kasu
horretan badaude arazo teknikoak, eta irtenbide hori ez da bideragarria. Horren
ondorioz, kantitate estekiometrikotik hurbil dauden proportzioak erabiltzen
dira normalean, eta aire-erregai nahasketa hobetzen duten teknikak garatzeko
ahaleginak egiten ari dira (karburagailuan aldaketak, adibidez).






.
 ITURRIA: W. G. Agnew.Research Publication GMR-743. General Motors Corp. 1998.
5.7. Irudia.Aire/erregai erlazioaren eragina errekuntza-gasen hidrokarburoen,
karbono monoxidoaren eta nitrogeno monoxidoaren kontzentrazioan.
5.3.2. Ihes-erreaktore termiko edo katalitikoen sistema
Ihes-errektore termikoak bi etapatan egiten den errekuntzan oinarritzen dira.
Lehenengo etapan, errekuntza egiten da aire-ekarpen txikiarekin. Horren
ondorioz, nitrogeno oxidoen kantitate txikia sortzen da, baina karbono
monoxidoa eta erre gabe geratu diren hidrokarburoen isurpenak handiak dira.
Errekuntza horretan sortu diren gasak, kanporatu baino lehen, beste errekuntza-
ganbara batera pasatzen dira, non errekuntza prozesua osatu egiten baita 800 ºC
inguruko tenperaturan. Bigarren prozesu horretan, karbono monoxidoa eta
hidrokarburoak oxidatzen dira, eta karbono dioxidoa eratzen da; nitrogeno
oxidoen eraketa-tasa maila baxuan mantentzen da, 1300 ºC baino gutxiagoko
tenperaturan horiek eratzea zaila delako.
Motordun ibilgailuen emisioak kontrolatzeko metodorik erabiliena ihes-
erreaktore katalitikoen sistema da (ikusi 5.8. Irudia). Kasu horretan,
errekuntza-gasak ohantze katalitiko batean zehar pasarazten dira, non eraldatu
egiten baitira eta hain kutsakorrak ez diren konposatuak sortu. Honako
erreakzio hauek gertatzen dira:
Gasak (CO-HC)  CO2 + H2O (Oxidazioa) (5.1)
Gasak (NOx)  N2 (Erredukzioa) (5.2)
Oxidazio-erreakzioetan, besteak beste, platino edo paladio metalak erabiltzen
dira katalizatzaile gisa; katalizatzaile erreduzitzaile moduan, rutenio
erabiltzen da.

             5.8. Irudia.Ihes-erreaktore katalitiko baten eskema.
5.3.3. Ordezko erregaiak erabiltzea
Bioerregaien erabilera proposatu egin da, hala nola metanola edo metanoa.
Konposatu horien errekuntza osoa errazago gertatzen da. Hidrogenoa erabiltzea
ere ikertu egin da, karbono monoxidorik eta hidrokarburorik sortzen ez
direlako. Metanoaren eta hidrogenoaren kasuan, biltegiratze-arazoak sortzen
dira, likidotzeko tenperatura oso baxuak behar direlako. Beste alde batetik,
ibilgailu elektrikoen erabilera sustatzen ari da.
5.4. KUTSATZAILEEN EMISIO FOKU FINKOEN KONTROLA
5.4.1. Karbono monoxidoa eta hidrokarburoak
Konposatu horien emisioak minimizatzeko, errekuntza osoa lortu behar da, foku
mugikorren kasuan gertatzen zen bezala. Aldea beharrezkoak diren instalazioetan
datza; erabilienak honako hauek dira:
Sugar zuzeneko errausketa
Hondar-gasak zuzenean erretzen dira, erregaiaren ekarpenarekin edo halakorik
gehitu gabe. Metodo hori egokia da konposatu erregaien edukia handia denean.
Teknika horrekin lotzen den arazo bat sugarrean lortzen diren tenperatura
altuak dira, nitrogeno oxidoen kantitate handiak eratzea ekartzen baitute.
Sarritan ikusten da prozesu hori industria petrokimikoetan edo birfindegietan.
Errausketa termikoa
Metodo hori erabiltzen da konposatu erregaien kontzentrazioa txikia denean.
Ihes-erreaktore termikoen antzera funtzionatzen du. Hondar-gasak osteko
errekuntza-gune batera eramaten dira, non guztiz erre egiten baitira (ikusi
5.9. Irudia). Prozesu horiek 550 eta 800 ºC bitartean egin ohi dira, nitrogeno
oxidoen eraketa murrizteko.
5.9. Irudia. (a) Errauskailu termiko sinple baten eskema (b) Aurreberoketa duen
errauskailu termiko baten eskema.
**** Errausketa katalitikoa ****
Sistema horretan, gasak ohantze katalitiko batean zehar pasarazten dira (ikus
5.10. Irudia), erreakzio-tasa handitzeko asmoz. Beharrezkoa den erresidentzia-
denbora errauskailu termikoarena baino 20-50 aldiz txikiagoa da. Gainera,
eraginkortasun oso handiak lor daitezke (% 95-98), tenperaturak errauskailu
termikoetan erabiltzen direnak baino txikiagoak izanik. Erreakzio-tasaren
baliorik altuena lortzen deneko tenperatura ezberdina da gas bakoitzeko, baina,
oro har, 225-340 ºC tartean emaitza onargarriak lortzen dira. Metanoaren
portaera txarrena da, eta 600 ºC baino handiagoko tenperaturak erabili behar
dira erreakzio-tasa altuak lortzeko. Oro har, metal nobleak, platinoa edo
paladioa erabiltzen dira katalizatzaile moduan.

  ITURRIA: Noel De Nevers.Ingeniería de Control de la Contaminación del Aire.
                          México. McGraw-Hill. 1998.
                5.10. Irudia.Errausketa katalitikoaren eskema.
5.4.2. Nitrogeno oxidoak
Nitrogeno oxidoen isurketak minimizatzeko, hasieran ikusi ditugun bi aukerak
ditugu: errekuntza kontrolatzea, kutsatzaile horiek nitrogeno eta oxigeno
atmosferikoek elkarrekin erreakzionatzean sortzen direlako; edo errekuntza-
gasetatik eliminatzea, atmosferara isuri baino lehen. Azken horri
desnitrifikazioa deitzen zaio, eta bide hezea edo lehorra erabiliz egin
daiteke.
Gasak desnitrifikatzeko tekniken kasuan, araztu beharreko gasen bolumen handia
arazo bat da. Horren ondorioz, agente adsorbatzaile edo absorbatzaileen
kantitate handiak erabili beharko dira, eta hondakinen ekoizpena handia izango
da.Hala, foku finkoen kasuan, nahiago da nitrogeno oxidoen eraketa kontrolatzen
duten prebentzio-metodoak aplikatzea.
- Errekuntzaren kontrola
Errekuntza-prozesuan eratzen den nitrogeno oxidoen kantitatea honako faktore
hauen menpe dago: tenperatura, erresidentzia-denbora errekuntza-ganbaran,
espezieen kontzentrazioa eta aire-erregaiaren nahasketa maila. Beraz, nitrogeno
oxidoak kontrolatzeko, faktore horiek izan behar dira kontuan. Adibide moduan,
honako neurri hauek erabiltzea komeni da:
a) Airearen aurreberotze-tenperatura murriztea. Energia-kontsumoa handitzen
bada ere, nitrogeno oxidoen isurketak nabarmen murrizten dira.
b) Errekuntzak gehiegizko aire kantitate txikiarekin egitea. Errekuntzaren
eraginkortasuna gutxitu daiteke, baina nitrogeno oxidoen isurketen % 70
murriztea lor daiteke.
d) Erregailuen aldaketak.Errekuntza sugar-tenperatura baxuetan egin behar da.
e) Errekuntza-gasen birzirkulazioa.Errekuntza-gasen zati bat errekuntza gunean
berrinjektatzen da. Hala, tenperatura murrizten da eta oxigenoaren
kontzentrazioa jaitsi, eta, nitrogeno oxido gutxiago eratzen da.
f) Errekuntza zenbait etapatan egitea. Lehenengo etapa tenperatura altuan baina
aire kontzentrazio baxuarekin egiten da, eta errekuntza osatu egiten da, aire
kantitate handiarekin baina tenperatura baxuan. Metodo hori isurketa-foku
mugikorren kasuan erabiltzen denaren berdina da.
- Gasen desnitrifikazioa
Lehen aipatu den bezala, komenigarriagoa da nitrogeno oxidorik ez eratzea edo
horiek minimizatzea errekuntza kontrolatuz. Edonola ere, beharrezkoa bada,
honako metodo hauek erabil daitezke:
1. Gasen_desnitrifikazioa_bide_lehorra_erabiliz
Sufre dioxidorik eta partikularik ez duten gasen kasuan erabiltzen dira.
Ohikoenak honako hauek dira:
a) Erredukzio katalitiko ez-selektiboa
Agente erreduktore gisa, karbono monoxidoa edo hidrogenoa erabil daitezke,
baita hidrokarburoak ere. Katalizatzaile erabilienak platinoaren taldekoak
dira. Adibide moduan, metanoarekin egindako prozesuan erreakzio hauek gertatzen
dira:
CH4 + 4 NO2  4 NO + CO2 + 2 H2O (5.3)
CH4 + 4 NO  2 N2 + CO2 + 2 H2O (5.4)
Ikusten denez, nitrogeno oxidoak erreduzitzen dira eta nitrogeno molekularra
eman. Emisio-gasetan oxigenoa badago, agente erreduktorearen kontsumoa asko
handituko da, honako erreakzio lehiakor hau gertatzen delako:
CH4 + 2 O2  CO2 + 2 H2O (5.5)


b) Erredukzio katalitiko selektiboa
Amoniakoa (NH3) erabiltzen da agente erreduktore gisa. Nitrogeno oxidoak
erreduzitu egiten dira eta N2 sortu.
4 NO + 4 NH3 + O2  4 N2 + 6 H2O (5.6)
6 NO2 + 8 NH3  7 N2 + 12 H2O (5.7)
Kasu horretan, oxigenoa egoteak ez du arazorik sortzen; alderantziz, prozesua
aktibatu egiten du. % 80 inguruko etekinak ohikoak dira, aluminio edo titanio
dioxidozko katalizatzaileak erabiliz.
d) Erredukzio ez-katalitikoa
Agente erreduktore bat (amoniakoa edo urea, adibidez) injektatu egiten da
tenperatura altuko gune batean (850-1000 ºC). % 50 inguruko etekinak lor
daitezke, kostu baxuarekin.
e) Erradiazioa elektroi sortekin
Errekuntza-gasak elektroi sorta batekin irradiatzean, eta amoniakoa erreaktibo
gisa gehitzean, nitrogeno oxidoak amonio nitratoan eraldatzen dira. Ondoren,
gatz horien partikulak metodo egoki baten bidez eliminatu behar dira. Teknika
horrek arazoak sortzen ditu erradiazioak erabiltzen direlako.
2. Gasen_desnitrifikazioa_bide_hezea_erabiliz
Disoluzio alkalino desberdinak erabiliz, nitrogeno oxidoen absortzioa egiten
da.
a) Absortzio zuzena
Sodio azetatoa erabiltzen da. Etekin onak lortzeko, beharrezkoa da likido/gas
erlazio altuakerabiltzea. Horren ondorioz, absortzio-dorre handiak erabili
behar dira.
b) Absortzioa agente konplexatzaileak erabiliz
EDTA bezalako konposatuak erabiltzen dira, NO zuzenean xurgatzen dutenak.
Eratzen den koordinazio-konposatua, ondoren deskonposatu egiten da, eta N2
sortzen da. Oxigenoa agertzeak prozesuaren eraginkortasuna murrizten du.
d) Absortzioa ur-disoluzio alkalinoak erabiliz
NaOH edo Mg(OH)2 bezalako ur-disoluzio alkalinoak xurgatzaile gisa erabiltzen
direnean, beharrezkoa da NO-ren zati baten oxidazioa aurretik egitea. Oxidazio
hori kloro dioxidoa edo ozonoa erabiliz egin ohi da. Instalazio industrialetan
askotan erabiltzen da prozesu hori, bide batez sufre oxidoak eliminatzen
direlako.
5.4.3. Sufre oxidoak
Sufre oxidoen kontzentrazioa murrizteko bi irtenbide daude: erabilitako
erregaiaren sufre-edukia murriztea, edo errekuntzan sortu diren sufre oxidoak
emisio-gasetatik eliminatzea.
- Erregaien sufre-edukia murriztea (prebentzio-neurriak)
Badira zenbait aukera: kalitate handiko erregaiak erabiltzea, sufre-eduki baxua
dutenak (gas naturala, adibidez), edo erregaien desulfurazio-teknikak
aplikatzea, erabili aurretik duten sufrea eliminatzeko.
Ikatzaren kasuan, sufrea konposatu ez-organiko eta organikoetan egoten da.
Sufre ez-organikoa sufrearen guztizkoaren % 30-50 da, eta, normalean, partikula
fisikoetan egoten da; horiek prozesu fisiko baten bidez ken daitezke.
Horretarako, ikatza ehotu behar da, eta, ondoren, bereizketa-prozesu bat egiten
da, bide lehor edo hezearen bidez (flotazioa erabiliz). Metodo hori, teknikoki
eta ekonomikoki bideragarria da.
Ikatzean izaera organikoko konposatuetan dagoen sufrea ezin da antzeko prozesu
baten bidez deuseztatu, lotura kimikoen bidez lotuta dagoelako. Sufre hori
kentzeko, erregaiaren hidrogenazio katalitikoa egin behar da, hidrogeno
sulfuroan eraldatzeko. Prozesu horri esker, erregai likido edo gaseosoa lor
daiteke, baina ez da erabiltzen haren kostu ekonomikoak handiak direlako.
Petroliotik eratorritako erregaietan, desulfurazio-teknikak aplikatzen dira
petrolioaren fintze-prozesuan. Horretarako, hidrodesulfurazio katalitikoa
egiten da, presio eta tenperatura altuetan, kobalto edo molibdeno bezalako
katalizatzaileak erabiliz.
- Errekuntza-gasetatik sufre oxidoak eliminatzeko metodoak (desulfurazioa)
1. Prozedura_hezeak
Badira zenbait aukera, izaera desberdineko disoluzio alkalinoak erabiltzea
oinarri dutenak, deuseztatu beharreko gasaren (SO2) izaera azidoa dela eta.
Metodo horiek energia asko behar dute, eta, horren ondorioz, prozesu garestiak
dira.
a) Desulfurazioa kareharria erabiliz
CaCO3 + SO2 + ½ O2  CaSO4 + CO2 (5.8)
Metodo horrekin, % 60-90 bitarteko etekinak lor daitezke. Eragozpenei
dagokienez, korrosio-arazo handiak sor daitezke. Gainera, lokatz-bolumen
handiak sortzen dira, eta lokatz horiek nola eliminatu aurreikusi beharko da.
Metodo hori MgCO3 erabiliz ere egin daiteke, antzeko prozesu baten bidez.
b) Desulfurazioa sodio sulfitoa erabiliz
SO2-ren absortzioa gertatzen da sodio sulfitozko disoluzio diluitu bat
erabiliz. Honako erreakzio hau gertatzen da:
SO2(g) + Na2SO3(aq) + H2O  2 NaHSO3(aq) (5.9)
Ondoren, sodio sulfitoa erregeneratu egiten da lurrungailu bat erabiliz:
2 NaHSO3(aq) + beroa  Na2SO3(s) + H2O(g) + SO2(g) (5.10)
Kasu horretan, erreaktiboak eta produktuak guztiz disolbagarriak direnez, ez da
deposizio-arazorik sortzen. Beste alde batetik, sodio sulfitoa erreaktibo oso
aktiboa denez, likido/gas erlazioak baxuak izan daitezke. Arazketaren etekinak
handiak izan ohi dira, eta inbertsio kostuak txikiak.
d) Desulfurazioa bi alkali erabiliz
Lehenengo etapan, sodio hidroxidozko disoluzio bat erabiltzen da, eta sodio
sulfitoa eratzen da.
SO2 + 2 NaOH  Na2SO3 + H2O (5.11)
Bigarren etapan, kaltzio hidroxidozko disoluzio bat erabiltzen da. Etapa
horretan, kaltzio sulfitoa eratzen da: hori disolbagaitza da, eta sodio
hidroxidozko disoluzioa erregeneratu egiten da.
Na2SO3 + Ca(OH)2   CaSO3 + 2 NaOH (5.12)
Honako hauek dira metodo horren abantailak: etekin handiak lortzen dira, eta ez
dago inkrustazio-arazorik.
2. Prozedura_lehorrak
Kareharri (CaCO3) lehorra errekuntza labean gehitzen da zuzenean. Hala, sufre
dioxidoa eraldatu egiten da eta kaltzio sulfito eta/edo sulfatoak eman.
Prozesu horren etekina txikia da, eta gainera, hondakin kantitate oso handia
sortzen da. Metodo horren abantaila nagusia galdaretan zuzenean aplikatzeko
aukera da, aldaketa nabarmenak egin gabe.

19

Ingurumen Kutsaduraren Tratamendua

