           6. Gaia – Gas efluenteen tratamendua. Partikulak nola bereizi. 6. GAIA GAS EFLUENTEEN TRATAMENDUA. PARTIKULAK NOLA BEREIZI. 6.1. SARRERA Ikusi dugunez, partikulak atmosferan esekiduran dauden partikula solidoak eta likido tantak dira. Partikula horiek atmosferatik ken daitezke, jalkiera hezea edo lehorraren bidez. Partikulen isurketak murrizteko erabiltzen diren teknologiak honako propietate hauetan oinarritzen dira. Hondar-gasen korronte baten partikulak bereizteko metodoa aukeratzeko, honako faktore_hauek kontuan izan behar ditugu: - Partikulen propietate fisikoak: dentsitatea, tamaina... - Izaera kimikoa, gas fasearena eta partikulena. Sor daitezkeen arazoak kontuan izan behar dira: korrosioa, prezipitatuak eratzea, etab. - Araztu beharreko gasaren emaria. - Partikulen kontzentrazioa. - Arazketa-prozesuan lortu nahi den eraginkortasuna. - Araztu beharreko gasaren tenperatura eta presioa. - Hezetasuna. Partikulak eliminatzeko gehien erabiltzen diren ekipoak lau taldetan sailka daitezke: kolektore lehorrak, kolektore hezeak, iragazkiak eta iragazki elektrostatikoak (elektroiragazkiak).      6.2. KOLEKTORE LEHORRAK Partikulen jalkiera lehorra grabitatearen eraginez edo biltzailearen paretekin talka egiten dutelako gertatzen da. Honako ekipo hauek dira garrantzitsuenak: 6.2.1. Grabitatearen bidezko sedimentazio-ganberak Gasa sekzio handiko ganbera batean sartzen da (ikusi 6.1. Irudia) eta, horren ondorioz, haren abiadura murriztu egiten da. Gasaren erretentzio-denborak, ganbaran, nahikoa izan behar du partikulen jalkiera ahalbidetzeko. Metodo hori bideragarria da partikulen sedimentazio-abiadura handi samarra denean; bestela, erretentzio-denbora, eta, beraz, sedimentazio-ganberaren tamaina handiegiak lirateke. Prozesuaren eraginkortasuna % 50 ingurukoa izan ohi da.  ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.      6.1. Irudia.Grabitatearen bidezko sedimentazio-ganbera baten eskema. Metodo horren abantailak: - Ganberak diseinatzeko eta mantentzeko errazak dira. - Kostu energetikoa eta karga-galera txikiak dira. Metodo horren eragozpen nagusia eremu handi baten beharra da. Horregatik guztiagatik, sedimentazio-ganberak zama oso handiko emarien aurretiko garbiketa-metodo gisa erabili ohi dira. -Sedimentazio-ganberen diseinua Sedimentazio-ganberaren diseinua egiteko, sedimentazio askea gertatzen dela emango dugu. Hau da, partikulak banaka jalkitzen dira, eta ez dago partikulen arteko elkarrekintzarik. Demagun partikula solido bat jariakin baten barruan (6.2. Irudia). Partikula hori zenbait indarren eraginpean dago: a) Pisua P = ms g (6.1) ms partikularen masa eta g grabitatearen azelerazioa dira. b) Bultzada B = ml g (6.2) ml partikulak desplazatutako jariakinaren masa da. Demagun pisua bultzada baino handiagoa dela eta, beraz, partikula beherantz mugitzen dela. Beste hirugarren indar bat dago, marruskadura-indarra (FR); hori mugimenduaren kontrako noranzkoan doa, eta partikularen abiaduraren funtzioa da. 6.2. Irudia.Jariakin baten barnean dagoen solido batek jasaten dituen indarrak. Hiru indar horien artean, pisua eta bultzada konstante dira, baina marruskadura ez (partikularen abiadurarekin handitzen da). Beraz, hasieran partikulak azelerazio bat izango du (a ≠ 0). Horren ondorioz, partikularen abiadura handituko da, baita marruskadura ere. Azkenik, hiru indarrak orekatu egingo dira (indarren erresultantea = 0) eta a = 0 izango da. Une horretatik aurrera, partikula abiadura konstanterekin jalkiko da; muga-abiadura deritzo horri. Muga-abiadura kalkulatzeko, Stokes-en ekuazioa erabiltzen da:  (6.3) non g grabitatearen azelerazioa baita, ρs eta ρl solidoaren (partikularen) eta jariakinaren dentsitateak baitira, hurrenez hurren, dp partikularen diametroa eta μl jariakinaren biskositatea. Demagun partikula gas-korronte batean mugitzen dela, eta sedimentazio-ganbera bat erabiliz bereizi nahi dugula. Sedimentazio-ganbararen geometria 6.3. Irudian agertzen da: ITURRIA: Rubens S. Ramalho.Tratamiento de Aguas Residuales. Barcelona. Reverté.                                      1996.          6.3. Irudia.Aztertuko den sedimentazio-ganberaren geometria. 6.4. Irudian, vs sedimentazio-abiadurarekin jalkitzen den partikula batek egingo lukeen ibilbidea agertzen da. Partikulak ezkerraldetik sartzen dira, eta gas araztua (partikulen kantitate txiki batekin batera) eskuinaldetik ateratzen da. Partikularen mugimendua bi abiaduraren ondorio da: alde batetik, horizontalki, gas-korrontearen v abiadurarekin mugitzen da; bestetik, vs sedimentazio- abiadurak ardatz bertikalean eragiten du. Bi abiadurak konstante direnez, partikulak ibilbide lineala egiten du. ITURRIA: Rubens S. Ramalho.Tratamiento de Aguas Residuales. Barcelona. Reverté.                                      1996.  6.4. Irudia.Sedimentazio-ganbaran vsabiadurarekin jalkitzen diren partikulen                                   ibilbidea. 6.4. Irudian argi ikusten denez, vs abiadurarekin edo abiadura handiagoarekin jalkitzen diren partikula guztiak banatu egingo dira; izan ere, sarrerako posizioa edozein izanda ere, ganberaren beheko partera iristen dira. Bi ibilbide agertzen dira irudian. 1. kasuan, partikulak posiziorik aldenduenean sartzen dira (H altueran, hain zuzen ere). Noski, partikula ganbaran beste altuera baxuago batean sartzen bada (2. kasuan, h altueran sartzen da), lehenago ailegatuko da ganberaren behealdera. Beraz, vs sedimentazio-abiadura duten partikulen bereizketa osoa (% 100) izateko, honako diseinu-baldintza hau bete behar da: (6.4) L ganberaren luzera da; H, ganberaren altuera; v, gasaren abiadura, eta vs, partikulen sedimentazio-abiadura. Hau da, gasaren erresidentzia-denbora ganbaran (ganbaran ematen duen denbora), partikulek jalkitzeko (distantzia bertikala egiteko) behar duten denboraren berdina izan behar da, gutxienez. Erresidentzia-denbora handiagoa bada, bereizketa-etekina % 100 izaten jarraituko du, ezin baita handiagoa izan. Normalean, gas-korronte batean dauden partikula guztiek ez dute sedimentazio- abiadura bera, tamaina ezberdina dutelako, adibidez. Egoera horretan, ezaugarri bereziak dituen partikulen frakzio bakoitzaren bereizketa-etekina edo eraginkortasuna ezberdina izango da. Edozein ekiporen eraginkortasuna irteeran jasotako partikulen masaren eta gasarekin batera sartu den partikulen masaren arteko erlazioa da. Hau da, gasarekin sartu den partikula kantitatearen zein ehuneko banatu den adierazten du:  (6.5) non Mf ekipoak banatutako partikulen masa baita eta Mi sartu den partikulen masa. Aurreko adibidearekin jarraituz, ikusiko dugu nola kalkulatzen den vt < vs sedimentazio-abiadura duten partikulen bereizketa-etekina edo eraginkortasuna (ikusi 6.5. Irudia). ITURRIA: Rubens S. Ramalho.Tratamiento de Aguas Residuales. Barcelona. Reverté.                                      1996.  6.5. Irudia.Sedimentazio-ganbaran vtabiadurarekin jalkitzen diren partikulen                                   ibilbidea. 6.5. Irudiari erreparatzen badiogu, ikusiko dugu h altueran edo beherago sartzen diren partikula guztiak banatu egingo direla (h altueran dago muga) eta h altueratik gora sartzen diren partikulak ez direla bereiziko (gasarekin batera aterako dira). Jo dezagun partikulen banaketa sarrerako sekzioan uniformea dela. Hori horrela, vt sedimentazio-abiadura duten partikulen bereizketa-etekina honela kalkulatuko da: (6.6) Aurreko espresioa garatuz, oro har vt sedimentazio-abiadura duten partikulen bereizketa-etekina kalkulatu ahal izango dugu: (6.7) Beraz, (6.8) 6.2.2. Zikloiak Zenbait mota daude, baina guztien oinarria berdina da. Gasa ontzi zilindriko batean sartzen da sarrera tangente eta horizontal bat zeharkatu ondoren, eta zikloiaren barrualdean zurrunbilo-korronte bat sortzen da (ikusi 6.6. Irudia). Hala, partikulak pareten kontra bultzatzen dituen indar bat sortzen da, eta solidoak ontziaren paretatik hurbil dagoen gasaren geruzan kontzentratzen dira. Partikulek paretekin talka egiten dute, energia galtzen dute eta jalki egiten dira. Gas-zurrunbiloaren noranzkoa zenbait bira eman ondoren aldatu eta zikloiaren erdialdetik igotzen da; gas garbia zikloiaren goialdetik ateratzen da. Partikulak zikloiaren behealdean biltzen dira. Zikloiek ganbera bat edo bat baino gehiago izan ditzakete, paraleloan edo seriean, tratatu beharreko emaria eta eraginkortasuna, hurrenez hurren, handitzeko asmoz. ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.                 6.6. Irudia.Bereizgailu zikloniko baten eskema. Metodo horren etekina % 80 inguruan izan ohi da. Honako abantaila hauek ditu: - Diseinatzeko eta mantentzeko erraza - Edozein tenperaturatan lan egin dezake Eragozpenen artean, honako hauek ditugu: - Espazio bertikal handia behar da, baina horizontal txikia. - Sentikortasun handia kutsatzailearen zamarekiko eta gas-fluxuaren aldaketekiko. - Zikloien diseinua Zikloiaren neurriak normalizatuta daude, eta d0 diametroan oinarritzen dira (ikus 6.7. Irudia). Zikloiaren dimentsio bat ezaguna bada (diametroa, normalean), d0 lor daiteke, eta parametro hori ezagututa, beste dimentsioak ere ezagutuko ditugu.                 6.7. Irudia.Zikloi baten neurri normalizatuak. Zikloiaren eraginkortasuna partikulen tamainaren funtzioa da, eta grafikoki baliozta daiteke, d/d50 parametroaren funtziopean (ikusi 6.8. Irudia), d partikulen diametroa izanik. d50 parametroa % 50eko eraginkortasuna lortzen deneko partikula diametroa da, eta honako espresio honen bidez kalkulatzen da:  (6.9) non μ gasaren biskositatea baita; b, zikloiaren sarrerako ahoaren zabalera; v, gasaren sarrerako abiadura; ρs,partikulen dentsitatea, eta Ne,gasak ematen duen bira kopurua biraketaren noranzkoa aldatu baino lehen.      6.8. Irudia.Zikloiaren eraginkortasuna d/d50parametroaren funtziopean. Nekalkulatzeko, zenbait espresio matematiko daude. Grafikoki ere balioztadaiteke, 6.9. Irudia erabiliz.        6.9. Irudia.Neparametroa gasaren sartze-abiaduraren funtziopean. Zikloietan gertatzen den karga-galera parametro garrantzitsua da, operazio- kostuekin zuzenki erlazionatuta dagoelako. Zikloi baten eraginkortasuna emariarekin handitzen da, baina karga-galera ere bai, eta, horren ondorioz, energia-kontsumoa eta funtzionamendu-kostua handitu egingo dira. Zikloiaren presio-galerakalkulatzeko, honako espresio hau erabil daiteke: (6.10) non ρ gasaren dentsitatea baita. ξ konstante bat da, eta honako espresio hau erabiliz kalkulatzen da: (6.11) non a zikloiaren sarrerako ahoaren altuera baita. Gasa airea bada, haren dentsitatea etabiskositatea kalkulatzeko, 6.10. Irudia erabildaiteke: 6.10. Irudia.Aire puruaren dentsitatea eta biskositatea 1.0 atm-tan eta tenperaturaren funtziopean. 6.3. KOLEKTORE HEZEAK Likidoak erabiltzen dira (ura edo disoluzio bat) partikulak eta gas kutsatzaile batzuk desagerrarazteko. Gas-fasean dagoen materia esekia fase likidora pasatzea da ekipoen helburua. Sistema horiek, besteak beste, honako arazo hauek dituzte: - Deposizioak eratzea. - Kutsatzaileak fase likidora pasatzen dira, eta hori araztu egin behar da. - Energia-kontsumoa handia izan daiteke, fase likidoaren dispertsio egokia lortzeko. Mota ugari egon arren, gehien erabiltzen diren kolektore hezeak honako hauek dira: 6.3.A. Ganbera-garbigailuak Gas eta likido faseak erabiltzen dituzten ekipoak dira. Partikulak dituen gasa ganberan sartzen da, eta likido tantekin egiten du talka. 6.11. Irudian, grabitate bidezko ihinztadura-dorre bat agertzen da. Likidoa dorrearen goialdetik sartzen da, eta, normalean, gasa korrontez kontra igarotzen da. Lainoztagailuen gainean, tantak kentzeko sistema bat erabiltzen da, ur tantarik ez arrastatzeko. Garbigailu horiek plakak izan ditzakete gas-likidoaren kontaktu-denbora handitzeko, eta, horren ondorioz, prozesuaren eraginkortasuna ere bai (ikusi 6.12. Irudia). ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.                  6.11. Irudia.Ihinztadura-dorre baten eskema. ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003. 6.12. Irudia. Plakak dituen garbigailu baten eskema. Garbigailu horiek % 80 inguruko etekinak lortu ohi dituzte. 6.3.B. Garbigailu ziklonikoak Zikloi lehorren antzekoak dira, baina kasu horretan, likido garbitzailea lainoztatu egiten da (ikusi 6.13. Irudia). Partikulak dituzten likido tantak indar zentrifugoaren eraginpean jartzen dira; paretaren kontra jotzen dute, eta hondoan biltzen dira. ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.                 6.13. Irudia.Garbigailu zikloniko baten eskema. Etekinak % 80 inguruan daude. Metodo horren eragozpenak ganbera-garbigailuenen antzekoak dira. 6.4. IRAGAZKIAK Partikulak dituen gas zikina ingurune porotsu batean zehar pasarazten da, eta partikulak atxikita geratzen dira. Iragazteko inguruneak honako talde hauetan sailkatzen dira: - Hareazko edo legarrezko ohantzeak. - Paper porotsua eta zuntzezko zerriak. - Oihalezko eta feltrozko iragazkiak. Gehien erabiltzen dena poltsa-iragazkia edo mahuka-iragazkia da (6.14. Irudia). Horretan, iragazkiak poltsa zilindriko bat bezala jartzen dira, ilaran esekita. Gasa behetik sartzen da, eta iragazkia zeharkatzen du, non partikulak atxikita geratzen baitira. Partikulak metatuz doazen heinean, karga-galera handitzen da, eta, horren ondorioz, iragazkiak garbitzeko mekanismoren bat erabili behar da (eskuzkoa edo automatikoa). ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.                   6.14. Irudia.Poltsa-iragazki baten eskema. Metodo horrek honako abantaila hauek ditu: - Etekin egokia partikula tamaina desberdinetarako. - Material solido desberdinak tratatzeko ahalmena. - Diseinua malgua (garbiketa-metodo eta iragazki desberdinak erabiltzeko aukera). Besteak beste, honako eragozpen hauek ditu: - Gasak hoztu behar dira iragazkiak jasan dezakeen tenperatura lortu arte. - Konposatu kimikoek ehunei kalte egin diezaiekete. - Ezin dira gas hezeak erabili, deposizioak sortzen direlako. 6.5. IRAGAZKI ELEKTROSTATIKOAK (ELEKTROIRAGAZKIAK) Partikulak zeinu konkretu bateko karga batez inguratzen dira, eta kontrako karga duen elektrodo batek erakartzen ditu (partikula koloidalen Tyndall efektua). 6.15. Irudian, ekipoaren eskema agertzen da. ITURRIA: C. Orozco, A. Pérez, M. N. González, F. I. Rodríguez, J. M. Alfayete.Contaminación Ambiental: una visión desde la química. Madrid. Thomson. 2003.                   6.15. Irudia.Elektroiragazki baten eskema. Deskarga elektriko bat aplikatzean, gas molekulak ionizatzen dira, eta, hala, gas-korronte horretan dauden partikulak kargatzen dira, ioiekin talka egiten dutelako. Partikula kargatuak elektrodoetan atxikita geratzen dira, eta, kentzeko, zenbait metodo erabiltzen dira (elementu mekanikoak, kolpeak, likidoarekin garbitzea, etab.). Elektroiragazkiek zenbait abantaila dituzte: - Oso eraginkorrak dira. - Tamaina oso desberdineko partikulak biltzen dituzte. - Energia-kontsumoa antzeko etekinak lortzen dituzten metodoena baino txikiagoa da. - Tenperatura altuko gasak onartzen dituzte. - Partikula lehor eta hezeak eliminatzen dituzte. - Mantentzeko merkeak dira.  Eragozpenen artean, honako hauek aipatu ditzakegu: - Instalatzeko kostu handia. - Sentikortasuna partikulen kargarekiko eta gas-fluxuaren aldaketekiko. 15 Ingurumen Kutsaduraren Tratamendua 
