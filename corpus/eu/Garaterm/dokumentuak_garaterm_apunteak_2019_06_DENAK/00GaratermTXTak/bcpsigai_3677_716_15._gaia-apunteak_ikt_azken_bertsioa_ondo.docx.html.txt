










15. Gaia – Zoruaren kutsadura


15. GAIA
ZORUAREN KUTSADURA
15.1. ZORU KUTSATUAK
Azken urteetan, gero eta arreta handiagoa ematen ari zaio zoruen kutsaduraren
arazoari. Zenbait arrazoi egon daitezke horretarako. Alde batetik, giza
osasunerako arriskutsuak dira. Beste alde batetik, arrazoi ekonomikoak ere
badira, lurzorua erabiltzeko mugak sortzen baitira, eta lurzoru poluituen
balioa gutxitzen baita.
Zoru kutsatua honela defini daiteke: hondakinen eta produktu arriskutsuen
isurketaren ondorioz kalitatean aldaketa jasan duen lurzoru zatia. Kutsadura
zenbait jardueraren ondorio izan daiteke (industria, nekazaritza edo
zerbitzuak), baina industria-sektorea da agente kutsatzaile nagusia.
Lurzoruan dauden kutsatzaileek honako efektu kaltegarri hauek izan ditzakete:
- Lixibiatuen bidez lurpeko urak kutsatzea.
- Gainazaleko urak kutsatzea, isurketen ondorioz.
- Airea kutsatzea: baporizazioa, sublimazioa edo haizearen arrastearen
eraginez.
- Pozoitzea, zuzeneko ukipenagatik.
- Elika-katearen bidez pozoitzea.
- Sua eta leherketa.
15.1. irudian lurzoru kutsatu batekin harremanetan jartzeko bideak agertzen
dira. Azpimarragarria da lurpeko uren kutsadura. Ur horiek edateko uren
hornikuntzan edo ureztaketan erabiltzen direnean, gertakari larriak izan
daitezke.

ITURRIA: G. Calleja Pardo, F. García Herruzo, A. De Lucas Martínez, D. Prats
Rico, J. M. Rodríguez Maroto.Introducción a la Ingeniería Química. Madrid.
Síntesis. 1999.
            15.1.irudia.Lurzoru poluitu batekin kutsatzeko bideak.
Zoruaren kutsadura bi motatan sailkatu ohi da:
Kutsadura endogenoa: zoruaren osagaietan desorekak sortzen dira, eta espezie
batzuen kontzentrazioa kaltegarria da izaki bizidunentzat. Adibideak:
- Metalen mobilizazioa azidotze-prozesuen ondorioz.
- Na ehunekoak gora egitea; landaketetan eragina duten gazitze-arazoak sortzen
ditu.
Kutsadura exogenoa:isurketen edo nekazaritza-produktuak (pestizidak, ongarriak,
etab.) gehiegi erabiltzearen ondorio da; hau da, zoruaren jatorrizko
konposizioan ez dauden produktuak agertzen dira.
15.1. taulan zoruaren kutsatzaile nagusiak eta konposatu horiek sortzen
dituzten industriak agertzen dira.





 15.1. taula.Lurzoruan dauden kutsatzaile nagusiak eta horiek sortzen dituzten
                                  industriak.
       INDUSTRIA-MOTA                   ZORUAREN KUTSATZAILEAK
Gasolina-zerbitzuguneak       Hidrokarburoak eta petrolioaren deribatuak
Gas-industriak                Mundruna, bentzenoa, fenolak, hidrokarburo
                              aromatiko poliziklikoak, zianuroak.
Ehungintza                    Hidrokarburoak eta metal astunak
Industria kimikoa             Kutsatzaile mota ugari
Makineria-industria           Disolbatzaile kloratuak
Metalgintza/galbanikoa        Hidrokarburo aromatikoak, metal astunak
                              eta zianuroak
Petrolioa eta olioa           Hidrokarburo aromatikoak eta alifatikoak
Pinturak, bernizak, kolak eta Disolbatzaileak eta metal astunak
itsasgarriak
Kutsatzaileak lurzoruan eraldatu eta higi daitezke. Hala, kontzentrazioa aldatu
egiten da, posizioaren eta denboraren arabera. 15.2. irudian, kutsatzaileen
garraioan eta portaeran eragiten duten prozesuak erakusten dira.
ITURRIA: G. Calleja Pardo, F. García Herruzo, A. De Lucas Martínez, D. Prats
Rico, J. M. Rodríguez Maroto.Introducción a la Ingeniería Química. Madrid.
Síntesis. 1999.
 15.2. irudia.Zoruaren kutsatzaileek izaten dituzten garraio- eta eraldaketa-
                                  prozesuak.

15.2. ZORUAREN KUTSATZAILE NAGUSIAK
a)  Kutsatzaile metalikoak
Izendapen horrek metal astunei egiten die erreferentzia, batez ere. Metal
astunak disoluzio edafikoan agertzen dira, eta mikroelikagai gisa jarduten
dute.
Honako hauek dira kutsatzaile horien iturri garrantzitsuenak: industria-
isurketak, meatze-jarduerak, hondakinak, pestizidak, etab.
Gehien isurtzen diren metal astunak Mn, Zn, Cu, Cr, Pb, Ni, V eta Mo dira.
Kantitate txikitan, Cd, Hg eta Sb (erdimetala) isurtzen dira.
Zoruan metal astunak atxikitzeko, hiru bide nagusi daude:
- Partikula koloidalen (mineral edo organikoen) gaineko adsortzioa.
- Substantzia humikoekin konplexuakeratzea.
- Gatz solugaitzak eratzea eta hauspeatzea.
Kasu batzuetan, biometilazioa izeneko fenomenoa gertatzen da, zeinak metal
astunak mobilizatu egiten baititu. Katioi metalikoen (Hg, Pb, As eta Cr) eta
metilo taldearen artean, lotura bat eratzen da. Hala, konposatu
lipodisolbagarriak sortzen dira, eta kate trofikoan sartzen dira horiek.
Akuiferoak ere kutsa daitezke, perkolazioaren ondorioz.
b) kutsatzaile organikoak
Kutsadura mota horren ezaugarri nagusia haren konplexutasuna da; izan ere,
erreaktibotasun ezberdineko konposatu organiko ugari daude. Kutsadura mota
horri buruz hitz egiten denean, normalean petrolioaren deribatuei egiten zaie
erreferentzia.
Konposatu horien mugikortasuna (ingurunean hedatzeko ahalmena) hainbat
faktoreren araberakoa da: zoru mota (materia organikoaren edukia, ioi-
trukaketarako ahalmena, etab.), konposatuen konposizio kimikoa eta propietateak
(disolbagarritasuna ur-ingurunean, bapore-presioa, etab.).
Honako alderdi hauek ere hartu behar dira kontuan: konposatu horien degradazio
kimikoa eta biologikoa, lurrunketa gertatzeko aukera, metalen adsortzio-
konplexazio prozesuetan duten garrantzia.
d) ongarriak
Produktu horiek sortzen dituzten arazo nagusiak nitrogenoan dute jatorria.
Zoruan, nitratoen erretentzio-maila baxua da eta, beraz, lixibiazioaren bidez
azpiko geruzetara igarotzen dira; hala, akuiferoak edo gainazaleko urak
kutsatzen dituzte, isurketaren bidez. Gehiegizko nitrato-kontzentrazioak
eutrofizazio- eta toxikotasun-arazoak sortzen ditu.
Ongarrietan, fosforoa ere agertzen da, baina, zoruak hori gorde egiten du,
konposatu disolbagaitzak eratzen dituelako (Fe3+ eta Al3+-zkoak, zoru
azidoetan, eta Ca2+-zkoak, zoru alkalinoetan).
Ongarri organikoak (gorotza) gehiegi erabiltzeak kutsadura areagotu dezake,
eta, hondakin likidoen kasuan, gazitze-arazoak sor daitezke.
e) pestizidak
Plagizida organiko sintetikoak arriskutsuak dira zorurako, haien iraunkortasuna
eta toxikotasuna direla eta, baita biometaketaren ondorioz ere.
Konposatu horiek honako prozesu hauek jasan ditzakete: eraldaketa kimikoa,
degradazio biologikoa, erretentzioa partikula edafikoetan eta akuiferoetarako
lixibiazioa. Prozesu horiek zenbait faktoreren araberakoak dira: pestiziden
izaera kimikoa, zoruaren egitura eta mikroorganismoen kontzentrazioa.
f) azidotzea
Kutsadura mota horrek zenbait jatorri izan ditzake:industria-isurketak,
landare-hondakinak metatzea, euri azidoa eta amoniodun ongarriak erabiltzea.
Azidotzeak sortzen dituen arazo nagusiak bi dira: material disolbagaitzak
zoruan diluitzea, eta ioi-trukaketa prozesuen ondorioz metal toxikoak askatzea.
g) gazitzea
Gazitzea gatz disolbagarriak (NaCl, Na2SO4, CaCO3, MgCO3, …) metatzean datza.
Prozesu hori oso ohikoa da eskualde lehorretan, zeinetan ebapotranspirazioa
handia baita, eta lurpeko urek substantzia horien kontzentrazio handiak
dituztenean. Maila freatikoa altua denean, ur gaziak gora jotzen du.
Gainazalera heltzean, ura lurrundu egiten da, eta gatzak gainazaleko
horizonteetan metatzen dira.
Beste arrazoi batzuk ere badaude zorua gazitzeko:
- Meteorizazio kimikoa.
- Gatz fosilak agertzea.
- Ekintza antropogenikoak (industria-hondakinak isurtzea, ongarriak erabiltzea,
gatzen eduki handia duten ureztaketa-urak erabiltzea, etab.).
- Prezipitazio atmosferikoa.
Gazitzeak arazo kimiko zein fisikoak sortzen ditu. Burdinaren, fosforoaren,
potasioaren eta mikroelikagai gehienen eskuragarritasuna murriztea da arazo
kimiko nagusia, fase solido disolbagaitzak eratzen dituztelako. Arazo fisikoen
artean, zoruaren iragazkortasuna murriztea nabarmendu dezakegu, poroak
estaltzen dituzten zarakarrak eratzen direlako.

5
Ingurumen Kutsaduraren Tratamendua

