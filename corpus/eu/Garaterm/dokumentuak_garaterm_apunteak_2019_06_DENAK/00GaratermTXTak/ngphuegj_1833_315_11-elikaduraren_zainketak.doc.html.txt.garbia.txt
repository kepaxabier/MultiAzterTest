                            11. Digestiobideetako zainketak eta elikaduraren zainketak.                  11. Digestiobideetako zainketak eta elikaduraren zainketak.  11.0. Sarrera. 11.1. Sudur-urdailetako zundaketa. 11.2. Hestegorriko zundaketa (Sengstaken-Blakemore zunda). 11.3. Dietaren zerbitzua eta kontrola egitea. 11.4.Bolusteknika erabiliz elikadura enterala ematea. 11.5. Infusio-ekipoaren teknika erabiliz elikadura enterala ematea. 11.6. Gastrostomia nahiz jejunostomia bidez elikadura enterala ematea. 11.7. Elikadura parenterala ematea. -Bibliografia berezia.  11.0. Sarrera. Kapitulu honetan hainbat prozedura aztertuko dira, digestiobideekin eta elikadurarekin zerikusia dutenak. Digestiobideetako asaldurak dituzten pertsonetan erabiltzen dira, lagungarri direlako. Kontuan izan pertsonaren beharretako bat elikatzeko beharra dela. Ondoren datozen prozedurek behar hori behar bezala asetzen laguntzen dute. Lehenik, sudur-urdailetako eta hestegorriko zundak ipintzeko prozedurak aztertuko dira. Ondoren, elikadura enteralarekin zerikusia dutenak landuko dira. Azkenik, elikadura parenterala emateko prozedura ikusiko da.   11.1. Sudur-urdailetako zundaketa.  11.1.1. Kontzeptua. Sudurretik urdailera iristen den zunda bat jartzea sudur-urdailetako zundaketa da(ikus 11.1. Irudia). Helburu terapeutikoarekin nahiz diagnostikoarekin egin daiteke. Erabiltzen diren zundak lodieraren arabera sailka daitezke, eta, lodiera hori, zundaren kanpo-diametroa neurtuz lortzen da. Neurketa Charrièren (Ch) eskala frantziarra (French = Fr) jarraituz egiten da, eta 1 Fr = 1 Ch = 0,33 mm da. Pertsona bakoitzean lodiera egokiko zunda aukeratu behar da, eta lortu behar den helburuaren eta pertsonaren adinaren arabera aukeratzen da. Oro har, elikagaiak emateko, lodiera txikikoak (8-12 Ch-Fr)) zein ertainekoak (12-16 Ch- Fr) erabiltzen dira. Urdaileko garbiketak egiteko nahiz edukia kanporatzeko, lodiera handikoak (18-22 Ch-Fr) aukeratzen dira. Halaber, pertsona helduetan kalibre handiagoak erabiltzen dira, eta gaztetxoetan txikiagoak. Zunda horiek, oro har, bi bide izaten dituzte. Bata, airebidea, beti irekia mantendu behar dena. Bestea, bide nagusia, likidoaren sarrera-ateratzeak egiteko aukera ematen duena. Prozedura hori erizainak egiten du, medikuak eskatuta. Lordek (2002) prozedura horren irudi eta azalpen gehiago eskaintzen ditu.             1.                  Irudia. Sudur-urdailetako zunda.    11.1.2. Helburuak. Helburu orokorrak: -Sudur-urdailetako zundaketa behar bezala egitea. -Pertsona zaintzea, bai zundaketa egiterakoan, bai ondoren. Helburu zehatzak: 1-Helburu terapeutikoen artean: -Elikagaiak ematea. -Urdaileko edukia kanporatzea. -Urdaila garbitzea. 2-Helburu diagnostikoen artean: -Urdaileko jariapena neurtzea.  11.1.3. Materiala. -Bi bide dituen sudur-urdailetako zunda. -Labaingarri hidrosolugarria. -50 ml-ko xiringa (mutur zabalekoa). -Fonendoskopioa. -Eskularru garbiak. -Gaza esterilak. -Esparatrapua (alergiarik sortzen ez duena). -Oihal garbi bat. -Guraizeak. -Baso bat ur. -Azpila. -Zabor-poltsa.  11.1.4. Teknika. -Gela beste pertsona batekin partekatzen badu, teknika egin bitartean bionbo bat ipini. -Pertsonari egin behar zaiona azaldu, eta laguntzeko eskatu. -Pertsona erne badago, sudurreko mukiak kentzeko esan. Ez badago erne, zuk zeuk kendu. -Pertsona gorputz-jarrera egokian jarri. Erne eta bere kordean badago, Fowler gorputz-jarreran jarri, oheak 45º-ko angelua duela. Erne eta bere kordean ez badago, ezker aldeko etzaneran jarri. -Eskuak modu higienikoan garbitu. -Eskularru garbiak jantzi. -Pertsonaren bularraldean oihala jarri. -Zu zeu eskuina bazara, teknika egiteko, pertsonaren eskuinaldean jarri. Ezkerra bazara, ezkerraldean. -Zunda estalkitik atera, eta eskuetan hartu. -Zunda zenbat sartu behar den neurtu. Horretarako, zundarekin “sudurra – belarria - epigastrioa” bidea neurtzen da (ikus 11.2. Irudia). Zundak dituen marra txikiak erreferentzia gisa hartzen dira.              1.                               Irudia.    -Labaingarria zundaren muturrean jarri (30 cm-ko luzeran zehar eman). -Sudur-hobietan arazorik baduen galdetu eta behatu. -Sudur-hobi bat aukeratu. Arazorik ez eta arnasa errazen hartzen duen sudur- hobia aukeratu. -Zunda sudur-hobitik sartzen hasi. Pixkanaka sartu belarriranzko norabidean. Lehendabiziko oztopoa sudurreko korneteak dira. Korneteak gainditu eta faringera iristean, atsedentxo bat egin. -Pertsonari ura edateko nahiz listua irensteko esan eta, hori egiten duen bitartean, zunda sartu. Pertsonak egiten duen irenste-ariketak lagundu egiten du zunda errazago sartzen. Zunda hestegorrira iristean, azkarrago sar daiteke. -Lehen neurtutako luzera sartu. -Zunda urdailera iritsi dela frogatu. Zunda urdailera iritsi dela frogatzeko probetako bat urdaileko edukia ikustea da. Gerta liteke, eduki gastrikoa, bere kabuz, zundan gora ateratzea. Hori zunda urdailera iritsi den seinale da. Bere kabuz ateratzen ez bada, xiringarekin xurga daiteke urdaileko edukia behatu arte. Urdaileko edukia ikusteak prozedura ondo egina dagoela adierazten du, baina ez da proba guztiz ziurra, zeren eta ateratakoa biriketako edukia izan baitaiteke. Urdaileko edukia berde kolorekoa izaten da. Beste proba bat fonendoskopioaren proba da. Fonendoskopioa epigastrioan jarri eta 50 cc-ko xiringarekin zundatik 10-25 cc aire sartu. Haizeak urdailean sartzerakoan egiten duen soinua entzungo da fonendoskopioaz (ikus 11.3. Irudia). Fonendoskopioaren proba nahiko ziurra da, baina ez guztiz. X izpien bidezko erradiografia bai da proba guztiz ziurra. Erradiografia bat egiten da, zunda dagokion lekuan dagoela frogatzeko. Zundak badu lerro erradiopako bat eta, horri esker, erradiografiatan ikusi egiten da. -Zunda sudur gainean behar bezala finkatu. Horretarako, esparatrapua erabili. -Zunda itxi, eta zundaren atal distala pertsonaren sorbaldan finkatu esparatrapuarekin. -Material guztia jaso. -Ohar guztiak erizaintza-orrian idatzi: prozeduran izandako gorabeherak, eta zundatik atera den urdaileko edukiaren bolumena eta kolorea (odoltsua, gorozki itxurakoa, behazuntsua).             1.          Irudia: airea sartu, eta fonendoskopioaz entzun.    11.1.5. Prozeduran gerta daitezkeen konplikazioak. Prozedura egiteko unean: -Antsietatea. -Beldurra. -Mina. -Sudurrean zein digestio-hodian zauriak egitea. -Zunda ahora igarotzea. Hori egiaztatzeko ahoa irekitzeko esaten zaio. Gertatuz gero, zunda atera eta behar bezala sartzen saiatu. -Zunda bronkioetara igarotzea. Arnas-arazoak agertuko dira. Gertatuz gero, zunda atera eta behar bezala sartzen saiatu. -Zunda hestegorrian biribilkatzea. Hori gertatuz gero, zunda atera eta behar bezala sartzen saiatu.  Gerora: -Infekzioa. -Sudurrean zein digestio-hodian zauriak agertzea.  11.1.6. Kontuan izatekoak. -Ahoko eta sudurreko higienea garrantzitsua da. Ahoa eta sudur-hobiak behar adina aldiz garbituko dira. Ahoa, egunean 3 aldiz garbituko da gutxienez. -Sudur gaineko esparatrapua eta zundaren kokapena egunero aldatu behar dira. Lehenik, esparatrapu zaharra kendu. Ondoren, gunea garbitu eta sudur-hobietan baselina ezarri. Azkenik, zunda kokapenez aldatu eta berriz jarri esparatrapua. Garrantzitsua da hori arretaz egitea, izan ere zundak sudurrean ultzerak sor baititzake. -Zunda buxa daiteke. Buxadura askatzeko, honela jokatu: pertsona erabateko barauan badago, xiringarekin xurgatu nahiz airea sartu; pertsonak likidoak hartzen baditu, ura sartu. Kontuan izan behar da intsulinako xiringak presio handiagoa sortzen duela. -Zundaren airebidea beti irekia mantendu. Horrela, zundako bide nagusitik likidoaren sartze-ateratzeak behar bezala egiten dira. -Pertsonak hortzetako protesirik badu, kendu. Kaltea eragin dezakete. -Azpila gertu izan. Zenbaitetan, prozeduran zehar, pertsona oka egiten hasten da.  11.1.7. Zunda kentzeko era. -Pertsonari egin behar zaiona azaldu, eta laguntzeko eskatu. -Eskularru garbiak jantzi. -Bularrean oihal txiki bat jarri. -Sudurreko esparatrapua kendu. -Pertsonari begiak ixteko eta arnasketa diafragmatikoa egiteko esan. -Zunda poliki-poliki atera. -Poltsa batean sartu, eta dagokion ontzira bota. -Ahoko eta sudurreko garbiketa egin. -Ohar guztiak erizaintza-orrian idatzi.  11.2. Hestegorriko zundaketa (Sengstaken-Blakemore zunda).  11.2.1. Kontzeptua. Sudurretik urdailera iristen den Sengstaken-Blakemore zunda ipintzea hestegorriko zundaketa da. Zunda berezi horrek hiru bide ditu. Bide bat zundaren hestegorriko baloia puzteko erabiltzen da. Beste bat, urdaileko baloia puzteko. Hirugarren bidea urdaileko edukia kanporatzeko edo likidoak urdailera sartzeko erabiltzen da (ikus 11.4. Irudia). Prozedura hori guztiz beharrezkoa da goiko digestiobideetako odoljarioari aurre egiteko, odoljarioa hestegorrian kokatzen denean. Zundak dituen baloiak puztu egiten dira, konpresioa egiteko eta odoljarioa eteteko. Gainera, zundatik urdaileko edukia kanporatu egiten da. Kanporatzen den edukiaren koloreak eta bolumenak informazio garrantzitsua ematen dute. Kolore gorriak odoljario aktiboa adierazten du. Kolore beltzak odoljario geldoa edo ez-aktiboa adierazten du. (Abad, Aragón, Carnicer, Núñez eta Ruiz, 2002). Odoljarioaren sorburuetako bat hestegorrian barizeak izatea da. Prozedura hori medikuak egiten du, erizainaren laguntzarekin. Ondoren, erizainaren eginkizuna izango da zundaren eta pertsonaren zainketa egitea.             1.                 Irudia: Sengstaken-Blakemore zunda.    11.2.2. Helburuak. -Medikuarekin elkarlanean, Sengstaken-Blakemore zunda ipintzea. -Pertsona zaintzea, bai zundaketa egiterakoan, bai ondoren.  11.2.3. Materiala. -Sengstaken-Blakemore zunda. -Labaingarri hidrosolugarria. -50 ml-ko xiringa. -20 ml-ko xiringa. -Fonendoskopioa. -Eskularru garbiak. -Gaza esterilak. -Orratzik gabeko zeta (0 zenbakikoa). -Eranskailua. -Huts-sistema edo xurgagailua. -Esparatrapua (alergiarik sortzen ez duena). -Oihal garbi bat. -Guraizeak. -Zabor-poltsa.  11.2.4. Teknika. -Pertsonari egin behar zaiona azaldu, eta laguntzeko eskatu. -Eskuak modu higienikoan garbitu. -Eskularru garbiak jantzi. -Pertsona gorputz-jarrera egokian jarri: Fowler gorputz-jarreran, oheak 45º-ko angelua duela. -Pertsonaren bularraldean oihala jarri. -Labaingarri hidrosolugarriaz zunda lubrifikatu. -Zunda sartzen duen bitartean, medikuari lagundu. Behar duen materiala eskuratu. Sudur-urdailetako zundaren antzera ipintzen da. Zeta eta eranskailua zunda finkatzeko erabiltzen dira. Fonendoskopioa eta 50 ml-ko xiringa zunda ondo kokatua dagoela behatzeko erabiltzen dira. Azken hori egiteko, sudur- urdailetako zundaketan esan bezala jokatzen da. -Zunda ipini ondoren, zundaren baloiak puztu. 20 ml-ko xiringa erabili horretarako. -Zunda ipini ondoren, xurgagailuari konektatu, urdaileko edukia kanpora dezan. -Pertsona eroso ipini. -Material guztiak jaso. -Ohar guztiak erizaintza-orrian idatzi: izandako gorabeherak, urdaileko edukiaren ezaugarriak, eta abar.  11.2.5. Prozeduran gerta daitezkeen konplikazioak. -Beldurra. -Mina. -Odoljarioa areagotzea. -Digestiobideetako zauria.  11.2.6. Kontuan izatekoak. -Aho eta sudurreko higienea garrantzitsua da. Ahoa eta sudur-hobiak behar adina aldiz garbituko dira. -Txanda bakoitzean, zundaren baloiak behar bezala puztuta daudela ziurtatu. -Kontuan izan sudur-urdailetako zundaketan (11.1. prozeduran) “kontuan izatekoak” atalean esandakoak.  11.2.7. Zunda kentzeko era. Sudur-urdailetako zunda kentzen den moduan jokatu. Irakurri han esandakoa. Hala ere, bada berezitasunik, honako hauek hain zuzen: -Pertsonari zunda kendu aurretik, parafina-olioa edateko eman. Olio horrek zunda lubrifikatuko du, eta errazago aterako da. -Zunda kendu aurretik, zundaren baloiak hustu. -Ohar guztiak erizaintza-orrian idatzi. Zunda kentzea medikuak egiten du, erizainarekin elkarlanean.  11.3. Dietaren zerbitzua eta kontrola egitea.  11.3.1. Kontzeptua. Pertsonak dituen beharren artean elikatzeko beharra dago, eta erizainak pertsonari lagundu behar dio behar hori asetzen. Erizainaren ardura da pertsonak jango duen dietaren eskaera egin eta dieta hori ematea. Aldez aurretik, medikuarekin elkarlanean, pertsona bakoitzaren dieta zehazten da. Erizainak dieta eskatzeko orrialdea bete behar du, eta ospitaleko sukaldera bidali behar du. Oro har, erizaina lanean ari den zerbitzuko dieta guztiak biltzen dituen orrialde bat izaten da, eta hori bidaltzen da egunero-egunero sukaldera. 24 orduko denboraz bidaltzea komenigarria da. Hainbat dieta mota daude aukeran: diabetikoentzakoa, gatzik gabekoa, lehorgarria, biguna… Pertsona bakoitzari hobekien egokitzen zaion dieta ematen zaio.  11.3.2. Helburuak. -Zaintzen ari garen pertsonari dieta egokia ematea. -Pertsonaren elikatzeko beharra asetzen laguntzea.  11.3.3. Materiala. -Orga termikoa. -Erretilua. -Jateko eta edateko tresneria.  11.3.4. Teknika. -Janaria unitatera iristean, eskaturiko dieta guztiak iritsi direla egiaztatu. -Eskuak modu higienikoan garbitu.                      Pertsona bakarrik moldatzeko gai bada -Erretilua pertsonaren mahai gainean ipini. -Nahikoa denbora eman, lasai jan dezan. -Jaten duen kantitatea behatu. -Erretilua kendu.                    Pertsona bakarrik moldatzeko gai ez bada -Pertsona gorputz-jarrera egokian ipini: Fowler gorputz-jarrera. -Pertsonari zapi bat ipini, janariarekin zikindu ez dadin. -Ezgaitasunaren arabera, behar duen laguntza eman. -Nahikoa denbora eman, lasai jan dezan. -Jan duen kantitatea behatu. -Erretilua kendu. -Pertsona eroso ipini. -Ohar guztiak erizaintza-orrian idatzi: emandako dieta, jandako kantitatea eta ikusiriko zailtasunak zein gertaturiko arazoak.  11.3.5. Prozeduran gerta daitezkeen konplikazioak. -Goragalea. -Goitika. -Elikagaiak bronkioetara igarotzea.  11.3.6. Kontuan izatekoak. -Janariaren higienea bermatu. Egoera txarrean dagoen elikagairik ez eman. -Janariak tenperatura egokia duela zaindu. -Pertsona hezi: dieta egokia hartzea garrantzitsua dela azaldu, jatea garrantzitsua dela, jan ondoren ahoa garbitzea garrantzitsua dela. -Kontuan izan pertsonaren ohitura eta gustuko janariak. Ahal dela, ohiturak errespetatu egin behar dira eta gustuko janariak eman behar zaizkio. -Kontuan izan pertsonak zer hortzeria duen. Hortzeria eskasa badu, dieta biguna emango zaio. -Kontuan izan pertsona erlijio jakin batekoa den. Zenbait erlijiotan elikagai batzuk debekatuta dauzkate. -Kontuan izan pertsona diabetikoa den ala ez. Galdera hori beti egin beharrekoa da. Diabetikoa bada, diabetikoentzako dieta emango zaio. -Kontuan izan pertsonak hipertentsioa duen ala ez. Hipertentsioa badu, gatzik gabeko dieta emango zaio. -Kontuan izan beherakorik / idorreriarik baduen. Horrelakorik badu, dagokion dieta emango zaio.  11.4.Bolusteknika erabiliz elikadura enterala ematea.  11.4.1. Kontzeptua. Elikadura enterala elikagaiak zundaren bidez ematea da. Oso ohikoa da ospitaleko jardueran; adibidez, jateko zailtasunak dituzten pertsonetan zein gaixo neurokritikoetan. Digestio-sistema funtzionala den kasuetan erabiltzen da. Hainbat zunda mota erabil daitezke elikadura enterala emateko; horien artean, sudur-urdailetako zunda, sudur-duodenoetako zunda eta sudur-jejunoetako zunda (Amo eta Bujedo, 2001). Digestiobidean asaldurarik ez badago, sudur-urdailetakoa eta sudur- duodenoetakoa dira zunda erabilienak. Digestiobidean asalduraren bat badago, zunda bata edo bestea aukeratzen da, asalduraren kokapenaren arabera. Sudur- urdailetako zunda ahoko, laringeko zein hestegorriko asalduretan erabiltzen da. Sudur-duodenoetakoa, urdaileko asalduretan; eta sudur-jejunoetakoa, urdaileko eta duodenoko asalduretan. Elikadura enterala bi modutara eman daiteke: bolus teknikaren bidez edo infusio-ekipoaren teknikaren bidez. Atal honetan, elikagaiak bolus teknikaren bidez nola ematen diren azalduko da. Bolus teknika egiteko, sudur-urdailetako zundak erabiltzen dira.  11.4.2. Helburuak. -Zundaren bidez elikagaiak ematea. -Pertsonaren elikadura-egoera mantentzea. -Pertsonaren elikatzeko beharra asetzen laguntzea. -Pertsona zaintzea, elikadura enterala ematen zaion bitartean.  11.4.3. Materiala. -Elikatzeko prestakina. -Eskularru garbiak. -50 cc-ko xiringa. -Ura. -Zundarik ipinita ez badu, hura ipintzeko materiala beharko da, 11.1. prozeduran azaldutakoa. Kalibre ertaineko sudur-urdailetako zunda aukeratu.  11.4.4. Teknika. -Elikatzeko prestakinak medikuak eskatutako bolumena eta ezaugarriak dituela ziurtatu. -Zundarik ez badu, hura ipintzeko, 11.1. prozeduran azaldu bezala jokatuko da. -Pertsonari azalpenak eman, eta laguntzeko eskatu. -Eskuak modu higienikoan garbitu. -Eskularru garbiak jantzi. -Peristaltismoa duela ziurtatu. Hori fonendoskopioarekin egiten da, sabelaldea auskultatuz. Peristaltismorik gabe ez da elikadura ematen. -Sabelaldeko distentsiorik duen behatu. Distentsiorik badu, ez da hasten elikadura. -Zunda ondo kokatua dagoela egiaztatu. Horretarako, eduki gastrikoa xurga daiteke edo fonendoskopioarekin haizea urdailera sartzen den ala ez entzun daiteke (zunda urdailean baldin badago, haizearen sartzea entzungo da). Erradiografia ikustea da beste aukera bat. -Pertsona Fowler gorputz-jarreran jarri. Jarrera horrek elikadura atzera jariatzeko eta bronkioetara igarotzeko arriskua gutxiagotzen du. -50 cc-ko xiringarekin elikatzeko prestakina hartu, eta zundatik poliki-poliki sartu. -Elikagai-prestakina amaitu eta gero, zunda garbitu, xiringarekin ura sartuz. -Amaitu eta gero, zunda itxita utzi. -Amaitu eta gero, 30 minutuz pertsona Fowler gorputz-jarreran mantendu. -Ohar guztiak erizaintza-orrian idatzi.  11.4.5. Prozeduran gerta daitezkeen konplikazioak. Elikadura enterala emateak konplikazioak ekar ditzake: -Sabelaldeko mina. -Sabelaldeko distentsioa. -Urdaileko edukiaren (hondarraren) areagotzea. -Goragalea eta goitika. -Beherakoa. -Idorreria. -Elikadura bronkioetara igarotzea. Elikadura enteralak sortutako konplikazioak ikerketagai izan dira (Casado, Ayuso, Blas, Grau eta Zubillaga, 1997). Gainera, zundari dagozkion konplikazioak ere ager daitezke: -Sudurrean zauria edo ultzera. -Zunda kanporatzea. -Zunda buxatzea.  11.4.6. Kontuan izatekoak. -Korde maila zein eztularen erreflexua gutxitua duten pertsonekin kontu handia izan. Pertsona horietan, elikadura bronkioetara igarotzeko arriskua handia da, eta, gainera, nekez abisatzen dute horrelakorik gertatuz gero. Hori dela eta, arreta berezia ipini pertsona horiek elikatzean. Garrantzitsuak dira Fowler gorputz-jarrera mantentzea eta elikadura urdailera doala ziurtatzea. -Elikadura ematen hasi aurretik, pertsonak elikagai horiei alergiarik ez diela ziurtatu. -Zortzi orduz behin, pertsonak dieta onartzen duen ala ez beha daiteke. Horretarako, 10 ml aire zundatik sartu ondoren, xurgatu egiten da 50 ml-ko xiringa batekin. Xurgatutakoa 100 ml baino gehiago bada, jakinarazi. Elikadura ordu batzuetarako eten egin beharko da edo bolumena gutxiagotu. -Pertsonak ondo toleratzen badu, egunero-egunero, modu mailakatuan, bai elikaduraren bolumena bai infusio-abiadura handiagotu egiten dira. -Elikatzeko prestakina egoera onean dagoela ziurtatu: zaharkitua ez dagoela, hozkailuan gorde dela... Horrela, hesteetako infekzioak ekiditen dira. -Emateko momentuan, elikatzeko prestakina tenperatura egokian dagoela behatu. Ez du hotzegi egon behar, eta beroegi ere ez. -11.1. prozeduran azaldutakoak hemen ere kontuan izan. 11.5. Infusio-ekipoaren teknika erabiliz elikadura enterala ematea.  11.5.1. Kontzeptua. 11.4. atalean eman dira elikadura enteralari buruzko zenbait azalpen hemen baliagarriak direnak. Beraz, hura kontuan izan. Atal honetan, elikagaiak infusioaren bidez nola ematen diren azalduko da. Elikadura jarraitua ere esaten zaio. Teknika horretan sudur-urdailetako zundak, sudur-duodenoetakoak eta sudur-jejunoetakoak erabiltzen dira. Hala ere, sudur- duodenoetako zundak dira erabilienak. Azken horiei duodenoko zunda edo elikadurarako zunda ere esaten zaie (ikus 11.5. Irudia). Diametro txikiko zundak erabiltzen dira: 8-12 Ch-Fr kalibrekoak. Zundak gidadunak izaten dira, zundaren sarrera errazte aldera. Gainera, zundak erradiopakoak dira, eta, horri esker, X izpien bidezko erradiografiarekin zunda dagokion lekura iritsi dela ikusten da. Infusioa bi eratara jar daiteke: bata, grabitatearen bidez, hots, eskuz neurtutako tantaz-tanta; bestea, infusio-ponparen bidez.                            11.5. Irudia: duodenoko zunda.    11.5.2. Helburuak. -Zundaren bidez elikagaiak ematea. -Pertsonaren elikadura-egoera mantentzea. -Pertsonaren elikatzeko beharra asetzen laguntzea. -Pertsona zaintzea, elikadura enterala ematen zaion bitartean.  11.5.3. Materiala. -Elikadura-poltsa, elikatzeko prestakinaz betea. -Infusio-ekipoa. -Infusio-ponpa (aukerakoa). -Eskularru garbiak. -Zundarik ez badu, hura ipintzeko materiala beharko da, 11.1. prozeduran azaldutakoa. Kalibre txikiko zunda aukeratu.  11.5.4. Teknika. -Elikatzeko prestakinak medikuak eskatutako bolumena eta ezaugarriak dituela ziurtatu. -Zundarik ez badu, hura ipintzeko, 11.1. prozeduran azaldu bezala jokatuko da. Sudur-duodenoetako zunda sudur-urdailetako zundaren antzera jartzen da, baina duodenoraino heltzen da. -Pertsonari azalpenak eman, eta laguntzeko eskatu. -Eskuak modu higienikoan garbitu. -Eskularru garbiak jantzi. -Peristaltismoa duela ziurtatu. Hori fonendoskopioarekin egiten da, sabelaldea auskultatuz. Peristaltismorik gabe ez da elikadurarik ematen. -Sabelaldeko distentsiorik duen behatu. Distentsioa badu, ez da elikadurarik hasten. -Zunda ondo kokatua dagoela egiaztatu. Horretarako, eduki gastrikoa xurga daiteke (oro har, kalibre txikiko zundekin ez da eduki gastrikoa xurgatzen) edo fonendoskopioarekin haizea urdailera sartzen den ala ez entzun daiteke (zunda urdailean baldin badago, haizearen sartzea entzungo da). Erradiografia ikustea da beste aukera bat. Duodenora edo jejunora iristen den zunda bada, X izpien bidezko erradiografia egin eta zunda behar bezala dagoela ikusi arte itxaron behar da. Ondoren, gida ken daiteke. -Pertsona Fowler gorputz-jarreran jarri. Jarrera horrek elikadura atzera jariatzeko eta bronkioetara igarotzeko arriskua gutxiagotzen du. -Infusio-ekipoa elikadura-poltsari konektatu. -Infusio-ekipoa purgatu. -Infusio-ekipoa zundari konektatu. -Poltsa dagokion altueran zintzilik jarri.                           Infusio-ponpa baldin badago -Infusio-ekipoa infusio-ponpari egokitu. -Infusio-ponpa piztu, eta egokia den abiaduran programatu.                         Infusio-ponparik ez baldin badago -Poltsa altuera egokian dagoela ziurtatu, pertsonaren urdaila baino 50-70 cm altuago. -Infusioaren abiadura eskuz jarri. Infusioa grabitatez egiten da.  -Infusioari ekin, eta ondo doala ziurtatu. -Elikagai-prestakina edo infusioa amaitu eta gero, zunda garbitu, xiringarekin ura sartuz. -Amaitu eta gero, zunda itxita utzi. -Amaitu eta gero, 30 minutuz pertsona Fowler gorputz-jarreran mantendu. -Ohar guztiak erizaintza-orrian idatzi.              11.6. Irudia: elikadura enterala infusio-ponparen bidez.              11.7. Irudia: elikadura enterala grabitatearen bidez.    11.5.5. Prozeduran gerta daitezkeen konplikazioak. Elikadura enterala modu jarraituan emateak konplikazioak ekar ditzake: -Sabelaldeko mina. -Sabelaldeko distentsioa. -Urdaileko edukiaren (hondarraren) areagotzea. -Goragalea eta goitika. -Beherakoa. -Idorreria. -Elikadura bronkioetara igarotzea. Elikadura enteralak sortutako konplikazioak ikerketagai izan dira (Casado, Ayuso, Blas, Grau eta Zubillaga, 1997). Gainera, zundarekin lotutako konplikazioak ere ager daitezke: -Sudurrean zauria edo ultzera. -Zunda kanporatzea. -Zunda buxatzea.  11.5.6. Kontuan izatekoak. -Lau orduz behin, edo sei orduz behin, pertsonak dieta onartzen duela behatu. Horretarako, kalibre ertainetako zundetan, eten egiten da infusioa eta, 10 ml aire zundatik sartu ondoren, xurgatu egiten da 50 ml-ko xiringa batekin: --Xurgatutakoa 100 ml baino gutxiago bada, sartu guztia urdailera berriz ere eta jarraitu elikadura-infusioarekin orain arte bezala. --Xurgatutakoa 100 ml baino gehiago bada, sartu guztia urdailera eta eten elikadura-infusioa 4 orduz. 4 ordu horiek pasa ondoren egin berriz ere xurgapena: ---Xurgatutakoa 100 ml baino gutxiago bada, sartu guztia urdailera eta jarraitu elikadura-infusioarekin. ---Xurgatutakoa 100 ml baino gehiago bada, sartu guztia urdailera eta eten elikadura-infusioa beste 4 orduz. -Sendagaiak zundatik sar daitezke. Elikadura-infusioa eten ondoren sartzen dira, xiringa baten bidez. Sendagaia sartu aurretik eta jarri ondoren, zunda garbitu egin behar da 10 ml ur sartuz. Sendagaia jarri aurretik, bide horretatik jar daitekeela ziurtatu. -Korde maila zein eztularen erreflexua gutxitua duten pertsonekin kontu handia izan. Pertsona horietan, elikadura bronkioetara igarotzeko arriskua handia da, eta, gainera, nekez abisatzen dute horrelakorik gertatuz gero. Hori dela eta, arreta berezia ipini pertsona horiek elikatzean. Garrantzitsuak dira Fowler gorputz-jarrera mantentzea eta elikadura urdailera doala ziurtatzea. -Elikadura ematen hasi aurretik, pertsonak elikagai horiekiko alergiarik ez duela ziurtatu. -Elikatzeko prestakina egoera onean dagoela ziurtatu: ez dagoela zaharkituta, hozkailuan gorde dela... Horrela, hesteetako infekzioak ekiditen dira. -Emateko momentuan, elikatzeko prestakina tenperatura egokian dagoela behatu. Ez du hotzegi/beroegi egon behar. -Pertsonak ondo toleratzen badu, egunero-egunero, modu mailakatuan, bai elikaduraren bolumena bai infusio-abiadura handiagotu egiten dira. -11.1. prozeduran azaldutakoak hemen ere kontuan izan. 11.6. Gastrostomia nahiz jejunostomia bidez elikadura enterala ematea.  11.6.1. Kontzeptua. 11.4. eta 11.5. prozeduretan elikadura enterala emateko, sudur-urdailetako, sudur-duodenoetako eta sudur-jejunoetako zundak erabili dira. Beste modu bat gastrostomia nahiz jejunostomia erabiltzea da. Bai gastrostomia, bai jejunostomia, urdail-hesteetako kirurgian egiten diren teknikak dira. Sabelaldetik zunda bat sartzen da urdailera edo jejunora. Horrela, urdaila kanpoaldearekin komunikazioan jartzen da (gastrostomia) edo jejunoa kanpoaldearekin komunikazioan jartzen da (jejunostomia). Zunda larruazalera josten da, kanpora ez dadin. Gastrostomiak zein jejunostomiak, hitzek adierazten duten bezala, ostomien barnean sartzen dira. Ostomia bat egiten denean, errai nahiz hodi bat kanporatzen da edo kanpoaldearekin komunikazioan jartzen da. Horren ondorioz,estoma bat agertzen da.Estoma hitz grekoa da, ahoaedo irekigunea adierazten duena. Ostomien sailkapena funtzioaren arabera egin daiteke (Fernández, 1996). Horrela, elikadura egiteko ostomiak, drainadura egitekoak, eta kanporaketa egitekoak bereizten dira. Elikadura egitekoen artean honakoak daude: -Gastrostomia. -Yeyunostomia. -Esofagostomia. -Faringostomia. Drainadura egitekoen artean honakoak daude: -Gastrostomia. -Duodenostomia. -Yeyunostomia. -Esofagostomia. Kanporaketa egitekoen artean honakoak daude: -Kolostomiak. -Ileostomiak. -Urostomiak.  Atal honetan elikadura egiteko ostomiak aztertzen ari gara. 12. Kapituluan kanporaketa egiteko ostomiak aztertuko dira. Gastrostomia- nahiz jejunostomia-zundaren bidez elikadura enterala emateko, infusio-ekipoaren teknika erabiltzen da, 11.5. prozeduran ikusitakoa.  11.6.2. Helburuak. -Zundaren bidez elikagaiak ematea. -Pertsonaren elikadura-egoera mantentzea. -Pertsonaren elikatzeko beharra asetzen laguntzea.  11.6.3. Materiala. -Elikatzeko poltsa, elikatzeko prestakinaz betea. Medikuak eskatutako bolumena eta ezaugarriak dituela ziurtatu. -Infusio-ekipoa. -Infusio-ponpa (aukerazkoa). -Eskularru garbiak. -50 ml-ko xiringa.  11.6.4. Teknika. -Kontuan izan 11.5. prozeduran esandakoa.  11.6.5. Prozeduran gerta daitezkeen konplikazioak. -Kontuan izan 11.5. prozeduran esandakoa.  11.6.6. Kontuan izatekoak. -Kontuan izan 11.5. prozeduran esandakoa.  11.7. Elikadura parenterala ematea.  11.7.1. Kontzeptua. Elikadura parenterala elikagaiak zainaren bidez ematea da. Gero eta gehiago erabiltzen da elikadura mota hori. Pertsonak proteina eta kalorien desnutrizioa agertzen duenean eta/edo digestio-sistema funtzionala ez den kasuetan erabiltzen da. Egoera horiek, iraunez gero, immunitate-sistemaren gutxiagotzea dakarte eta osatzea oztopatzen dute. Elikadura parenterala egoera horiei aurre egiteko ematen da. Elikadura parenteralaren barnean bi mota bereizten dira: osoa eta partziala. Osoa denean, pertsona elikatzeko beharrezkoak diren elikagai guztiak biltzen ditu. Partziala denean, elikagai batzuk biltzen ditu soilik; pertsonaren elikaduran osagarri bat da. Prozedura hori erizainak egiten du, medikuak eskatuta. Odolbide zentralak erabiltzen dira elikadura parenterala emateko.  11.7.2. Helburuak. -Zainaren bidez elikagaiak ematea. -Pertsonaren elikadura-egoera mantentzea. -Pertsonaren elikatzeko beharra asetzen laguntzea. -Pertsona zaintzea, elikadura parenterala ematen zaion bitartean.  11.7.3. Materiala. -Elikadura parenteralerako poltsa, elikatzeko prestakinaz betea. -Infusio-ekipoa. -Infusio-ponpa (aukerakoa). -Orga desinfektatua. -Txanoa. -Mozorroa. -Eskularru esterilak. -Gaza esterilak. -Antiseptikoa (iododun pobidona, adibidez). -Guraizeak. -Zabor-poltsa. -Kateter zentralik ez badu, hura ipintzeko materiala beharko da, 10.2. eta 10.3. prozeduretan azaldutakoa.  11.7.4. Teknika. -Elikatzeko prestakinak medikuak eskatutako bolumena eta ezaugarriak dituela ziurtatu. -Pertsonari azalpenak eman, eta laguntzeko eskatu. -Kateter zentralik ez badu, hura ipintzeko, 10.1. eta 10.2. prozeduretan azaldu bezala jokatuko da. -Orga prestatu: behar diren materialak organ jarri. -Txanoa jantzi. -Eskuak modu higienikoan garbitu. -Mozorroa jantzi. -Infusio-ekipoa elikadura-poltsari konektatu. -Infusio-ekipoa purgatu . -Poltsa dagokion altueran zintzilik jarri. -Infusio-ekipoa infusio-ponpari egokitu. -Infusio-ponpa piztu eta egokia den abiaduran programatu. Infusio-ponparik ez badago, eskuz erregulatzeko ekipoa jarriko da. Kasu horretan, infusioa grabitatez egiten da, eta poltsa altuera egokian dagoela ziurtatu behar da, odolbide zentrala baino 50-70 cm altuago. -Eskularru esterilak jantzi. -Infusio-ekipoa kateterrari konektatu. Horretarako, gaza esterilak erabili. -Infusioari ekin, eta ondo doala ziurtatu. -Antiseptikoa duten gaza esterilak prestatu, eta horiekin infusio-ekipoaren eta kateterraren arteko lotura-gunea bildu. -Eskularruak kendu. -Berrerabil daitekeen materiala jaso, eta gainerako materiala zabor-poltsara bota. -Ohar guztiak erizaintza-orrian idatzi.  11.7.5. Prozeduran gerta daitezkeen konplikazioak. -Tokian tokiko infekzioa, kateterraren inguruan. -Infekzio sistemikoa: bakteriemia zein sepsia. -Hipergluzemia / hipogluzemia. -Likidoen gainkarga. -Elikadura-poltsaren kontaminazioa.  11.7.6. Kontuan izatekoak. -Asepsia asko zaindu behar da kateter zentral batekin lan egiten denean. Kontuan izan behar da infekzioa sistemikoa bihur daitekeela eta oso arriskutsua izan daitekeela. -Pertsona hezi: azaldu zergatik jarri zaion elikadura parenterala. Ahotik ez jateak beldurra eta segurtasun eza ekar ditzake. -4-6 orduz behin bizi-konstanteak hartu. Tenperaturaren igoerak sepsia adieraz dezake. -4-6 orduz behin gluzemiak egin. Ager daitezkeen konplikazioak dira hipergluzemia eta hipogluzemia. -Pertsona egunero pisatzea komeni da. Pisuaren areagotzeak likidoen erretentzioa adieraz dezake. -Kateter zentrala behar bezala kokatua dagoela eta iragazkorra dela ziurtatzea komeni da. -Elikadura parenterala emateko erabiltzen den odolbidea horretarako bakarrik erabiliko da, eta bertan ezin izango da bestelako disoluzio edo sendagairik sartu. Sartu nahiko balitz, Farmaziako zerbitzuarekin kontsultatu behar da. -Oro har, 24 orduko elikadura izaten du elikadura parenteralerako poltsa bakoitzak. Erizainak infusio-abiadura doitu behar du 24 orduan poltsa guztia hus dadin. -Infusio-ekipoa 24 orduz behin aldatuko da, elikadura parenteralerako hurrengo poltsa hastearekin batera. -Pertsona gela batetik bestera aldatu behar bada, infusio-ponpa eskuz erregulatzeko ekipoaz ordezkatuko da. -Elikadura parenterala giroko tenperaturan eman behar da. -Elikadura parenterala zerbitzuan gorde behar bada, 4 eta 8 ºC bitartean gorde behar da, hozkailuan. Hori bai, 24 ordu arte gorde daiteke. -Elikadura-poltsa apurtuz gero edo behar baino lehenago amaituz gero, haren ordez serum glukosatu bat jar daiteke. Glukosa %5 edo %10 duten serumak jartzen dira. -Bibliografia berezia. Erabilitako bibliografia: -Abad, B., Aragón, B., Carnicer, S., Núñez, M. eta Ruiz, N. (2002). Identificación, descripción y seguimiento del aspirado nasogástrico en la Hemorragia Digestiva Alta (HDA).Enfermería en gastroenterología y hepatología, 2, 9-11. -Amo, R. eta Bujedo, M.G. (2001). Protocolo de nutrición enteral.Enfermería Científica, 234-235, 41-44. -Bosca, C., Fernando de la Zafra, M.C. eta Juanes, V. (1998). Nociones sobre la nutrición parenteral. Enfermería Integral, 47, VII-X. Errebisio-artikulua. -Casado, S.V., Ayuso, D., Blas, S., Grau, T. eta Zubillaga, S. (1997). Incidencia de las complicaciones gastrointestinales secundarias a la nutrición enteral en pacientes críticos.Enfermería Intensiva, 8(4), 151-156. -Fernández, R.M. (1996). Clasificación y complicaciones de las ostomías digestivas y urológicas.Formación continuada, 3:23-47. Errebisio-artikulua. -González-Quevedo, M.C. eta Llorente, M.T. (1999). Inserción de una sonda nasogástrica.Metas de enfermería, 20, 16-18. -Lord, L. (2002). Introducción de una sonda nasogástrica de gran calibre.Nursing, 20(3), 24-26. -Sánchez, C. eta Piñeiro, R. (2000). Nutrición enteral por sonda nasogástrica en enfermos neurocríticos.Hygia, 46, 27-31.  Bibliografia erabilgarria: -Viall, C.D. (1997). Sonda nasogástrica.Nursing, 15(3), 23-25. -Rodríguez, A., Alfambra, I., Alonso, M. eta Piñero, A. (1997). Atención de enfermería en pacientes con sonda de gastrostomía percutánea.Enfermería Clínica, 7(2), 90-95. -Baptista, J. eta Schwartz, S. (1998). Indicaciones y vías de administración de la nutrición parenteral.Nutrición y Obesidad, 1(2), 93-96.  25 
