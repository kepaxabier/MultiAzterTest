










14. Gaia – Zoruaren konposizioa eta ezaugarriak


14. GAIA
ZORUAREN KONPOSIZIOA ETA EZAUGARRIAK
14.1. ZORUAREN KONPOSIZIOA ETA EGITURA
Zorua litosferaren gainazala da. Zoruaren batez besteko konposizioa (bolumen-
ehunekoan) honako hau da: % 50 materia solidoa; % 20-30 ur-disoluzioa, eta %
20-30 aire edafikoa.
Zoruan dagoen ur-disoluzioak bitartekoarena egiten du, litosferaren eta izaki
bizidunen artean, landaretza garatzeko beharrezkoak diren solutuak dituelako.
Badira hainbat arrazoi ur-disoluzioan ioiak izateko: euria, materia
organikoaren deskonposizioa, mineralen meteorizazioa eta ur-disoluzioaren eta
partikula koloidalen arteko trukaketa ionikoa. Disoluzioan dauden ioien izaera
eta kontzentrazioa lurzoru motaren eta urteko aroaren araberakoak dira. Cl-,
SO42- eta Ca2+ agertzen dira gehien; neurri txikiago batean, Mg2+, H3SiO4-, K+,
Na+ eta Mn2+ egoten dira, eta neurri oso txikian, Al3+, Fe3+, Zn2+, Cu2+, etab.
Fase solidoak zoruaren konposizio osoaren erdia hartzen du, gutxi gorabehera (%
45 frakzio ez-organikoak eta % 5 organikoak). Frakzio inorganikoan, tamaina
desberdineko partikula mineralak agertzen dira: legarrak (>2 mm), hareak (0.05-
2 mm), lohiak (0.002-0.05 mm) eta buztinak (<0.002 mm). Lurzoru bat osatzen
duten partikulen tamainak haren porotasuna (hutsuneen bolumena zoruaren bolumen
unitateko) baldintzatzen du. Airea eta ur-disoluzioa hutsune edo poro horietan
zehar igarotzen direnez, hutsuneen tamainak zoruaren iragazkortasunean eragina
du; izan ere, parametro horrek aireak eta urak zorua zein abiadurarekin
zeharkatzen duten mugatzen du.
Zoruaren frakzio_ez-organikoa mineral primario eta sekundarioez osatuta dago.
Mineral primarioak tenperatura altuetan sortu dira, eta arroka igneo eta
metamorfikotik eratorriak dira. Mineral sekundarioak tenperatura baxuetan
sortzen dira, eta arroka sedimentarioetatik edo mineral primarioen
meteorizazioan eratzen dira. Frakzio inorganikoaren konposizioa aldakorra bada
ere, silikato mineralak agertzen dira gehienetan. Konposatu horien egiturazko
unitatea SiO44- da; hori isolatuta edo beste unitate batzuekin elkartuta
agertzen da (14.1. irudia).
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
14.1. irudia.Frakzio inorganikoaren egiturazko unitatea (SiO44-) eta horrek osa
                          ditzakeen zenbait egitura.
Sare batzuetan, leku batzuk aluminio ioiez hartuta daude, eta, hala,
aluminosilikatoak sortzen dira. Sare horien karga negatiboa katioi metalikoen
bidez neutralizatzen da (Na+, K+, Mg2+, Ca2+ eta Fe2+).
Zoruaren frakzio_organikoak, zoruaren konposizio osoaren zati txiki bat hartzen
badu ere, berebiziko garrantzia du emankortasunean (mikroorganismoentzako
elikagai-iturria delako). Gainera, zoruaren zenbait prozesu kimikotan hartzen
du parte, eta, haren propietate fisikoetan eragina du.
Frakzio organikoaren jatorri nagusia deskonposatzen ari diren landare-
hondakinak dira, eta proportzio txikiagoan, degradazio biologiko eta
kimikoarekiko erresistentea den materia organikoa. Hondakin organikoek beste
eraldatze-bide bati jarraitu diezaiokete, eta, horrela, frakzio humikoa sortzen
da. Frakzio humikoa azido humikoz eta fulbikoz osatuta dago. Konposatu horiek
makromolekulen nahaste konplexuak dira, pisu molekular eta aromatizazio maila
altukoak, eta erreaktibotasun ezberdina dute.
Zoruaren materia organikoaren efektu onuragarriak honako hauek dira:
- Landareei hazten laguntzen die, biomantenugaien ekarpenari esker(N, P eta S).
- pH-a mantentzen laguntzen du (tanpoi propietatea), haren funtzio azidoei
esker.
- Zoruaren hezetasuna erregulatzen du, uraren erretentzio-ahalmenari esker.
- Zoruaren egitura pikortsua hobetzen du, partikula mineralekiko
elkarrekintzagatik. Horren ondorioz, zoruaren iragazkortasuna eta aireztapena
hobetzendira.
Zoruak egitura sekuentziala du. Hau da, zenbait geruza edo horizonte bereizten
dira, sakontasunaren arabera; horiek propietate fisiko eta kimiko desberdinak
dituzte. Oro har, hiru geruza bereizten dira:
- A horizontea: Konposatu batzuen lixibiazioa oso garrantzitsua da. Partikula
mineralez (silize materialak) eta izaki bizidunetatik eratorritako materia
organikoz osatuta dago.
- B horizontea: Aurreko geruzatik datozen lixibiatuen metaketa gertatzen da.
Gune horretan, oxidoak egoten dira, materia organikoaren oxidazioa gertatzen
delako.
- C horizontea (sakontasun handieneko geruza): Lixibiazioa eskasa da.
Sakontasuna handitzen den heinean, oxigenazio maila jaisten da (materia
organikoaren oxidazio-prozesuetan eta oxidoak eratzean kontsumitu delako), eta
karbono dioxidoaren kantitatea handitu egiten da.
Zoruaren eraketan, honako faktore hauek dute eragina:
- Denbora
- Prezipitazioa: Euriek hezetasun edafikoa erregulatzen dute, eta, horren
ondorioz, lixibiazio mailan eragina dute.
- Tenperatura: Erreakzio kimikoen abiaduran eta mikroorganismoen jardueran
eragiten du, eta, beraz, materia organikoaren konposizioan ere bai.
- Lurraren topografia: Maldarik izanez gero, gainazaleko uren drainatze eta
erretentzioa desberdinak izango dira.
- Landaretza: Hezetasuna gordetzen du, eta, horrela, lixibiazio-maila murriztu
egiten da. Gainera, arrokak errazago disgregatzen dira.
- Mikroorganismoak: Zoru naturaletan mikroorganismoez osaturiko biomasa dago,
edafoi izenekoa. Zoru osasuntsu batek 50 ton/ha izan behar du gutxienez.
Mikroorganismoek prozesu askotan parte hartzen dute: materia organiko
biodegradagarriaren degradazio eta mineralizazioan, hondakin organikoen
humifikazioan, etab.
- Jatorrizko materiala: Lurraren jatorrizko materialak zoruaren konposizio
kimikoa mugatzen du, lurzorua eratzeko oinarrizko materiala delako. Hiru arroka
mota daude:
a) Arroka igneoak: Gainazalerantz darion material urtuaren solidifikazioaren
ondorioz sortutakoak.
b) Arroka sedimentarioak: haizea, ura, izotza edo grabitatearen eraginez
sedimentaturiko materialetatik sortzen dira.
d) Arroka metamorfikoak: Aurreko bi arroka motetatik eratorriak, presio handiak
eta tenperatura altuak jasaten dituztenean (marmolak, adibidez).
Arrokak aldaketak jasan ditzakete lur-gainazalean daudenean (meteorizazioa).
Hala, haien propietateak eta konposizioa alda daitezke. Meteorizazioa mekanikoa
edo kimikoa izan daiteke. Lehenengo prozesuan, hainbat faktorek (ura, haizea,
izotza, tenperatura edo landaretza) arroken disgregazioa (apurketa) eragiten
dute.
Meteorizazio kimikoan partikulek erreakzio kimikoak izaten dituzte, eta, horren
ondorioz, arrokaren hasierako konposizioa aldatzen da. Agenteak ura, oxigenoa
eta karbono dioxidoa dira. Prozesu hori azkartzen duen parametro garrantzitsu
bat ur-ingurunearen azidotasuna da. pH-aren jaitsierak arrazoi ugari izan
ditzake: atmosferan dauden gas disolbatuak, biomasaren degradazioan azido
organikoak eratzea, eta hondakinen oxidazioan CO2 askatzea.
14.2. LURZORUAN GERTATZEN DIREN PROZESU FISIKO-KIMIKOAK
A) ADSORTZIOA
Prozesu horretan, tamaina koloidaleko partikulek (buztinak, adibidez) hartzen
dute parte, gainazal espezifiko handia dutelako. Parametro horrek du eragin
nabariena adsortzio-prozesuetan.
Zoruan dagoen sistema koloidal nagusiaren osagaiak ingurune likidoa (ur-
disoluzioa) eta fase solidoa (partikula edafikoak, izaera organikoa eta
inorganikoa dutenak) dira.
Partikula koloidalak kargatuta daude, eta, horren ondorioz, haien arteko
aldarapen elektrostatikoa gertatzen da. Partikulen gainazaleko karga
neutralizatzeko, disoluzioan dauden eta kontrako zeinua duten partikulak
inguruan ezartzen dira (14.2. irudia).
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
14.2. irudia.Lurzoruko partikula koloidalak: (a) Gainazal-karga negatiboa
dutenak; (b) Gainazal-karga positiboa dutenak.
disoluzioan dauden ioien kontzentrazioaren arabera, sistema koloidalaren
egonkortasuna desberdina izango da. Kargen kontzentrazioa handitzean, sistema
koloidalak koagulazio-prozesua jasango du, eta jalkiko diren partikulen
agregatuak (multzoak) eratuko dira. Prozesu hori errazago gertatzen da
lurzoruan dauden zenbait katioiri esker, hala nola Al3+ eta Fe3+. Partikula
koloidalen jalkiera polielektrolitoekiko elkarrekintzaren bitartez ere lor
daiteke; prozesu horri flokulazio deitzen zaio.
Koloideen jalkierari esker, lurzoruaren aireztapena eta uraren perkolazioa
(infiltrazioa) hobetzen dira, eta horiek egokiak dira sustraien hazkuntzarako.
Partikula koloidalen jalkiera eragiten duten konposatuen kontzentrazioa txikia
denean, berriz, aireztapena eta uraren infiltrazioa eragozten dira.
Adsortzio-prozesuan, ur-disoluzioaren katioiak atxikita geratzen dira, koloidea
inguratuz. Erretentzio hori oso garrantzitsua da, ioi batzuen lixibiazio
bidezko galera murrizten duelako, eta ioiak landaretzak hartzeko moduan uzten
dituelako. Besteak beste, Ca2+, Mg2+, K+, eta Na+ ioiek jasaten duten
adsortzioa.
B) KATIOI-TRUKAKETA
Partikula koloidalen karga negatiboak lurzoruaren ur-disoluzioan dauden
katioiak atxikitzen ditu. Erretentzio horri esker, lixibiazioaren bidez ez da
ioirik galtzen, eta ioiak landaretzarako eskuragarri mantentzen ditu.
Atxikitako katioiak ur-disoluzioan dauden beste ioi batzuekin truka daitezke.
Prozesu hori katioi-trukaketa da (14.3. irudia).
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
          14.3. irudia.Lurzoruko ioi-trukaketa prozesu baten eskema.
Nekazaritza-zoruetako trukagarri nagusiak Ca2+, Mg2+, K+, NH4+ eta Na+ dira.
Katioi trukagarri guztien kantitatearen batura lurzoruaren trukaketa
kationikorako ahalmena da.
Prozesu horrek zenbait onura ditu:
- Landareen mantenugaien kontsumoa erregulatzen du.
- Zoruaren autoarazketa-prozesuan parte hartzen du. Metal toxikoen ioiak
atxikita geratzen dira, eta, horrela, ez dira mobilizatzen.
D) ANIOI-TRUKAKETA
Katioien adsortzioa garrantzitsuagoa bada ere (partikula koloidalek karga
negatiboa izan ohi dutelako), anioi-trukaketako prozesuak ere gerta daitezke.
Oxido batzuek karga positiboa hartzen dute, eta disoluzioan dauden zenbait
anioi atxikitzen dute. Adibidez, landareek mantenugai gisa erabiltzen dituzten
kloruroak, sulfatoak, nitratoak, fosfatoak, etab.
Adibide moduan, partikula edafikoek fosfato ioiak adsorbatzen dituztenean,
konposatu disolbagaitzak eratzen dituzte; landareek nekez asimilatzen dituzte
horrelakoak. Fosfatoak ordezkatzen dituzten anioiak (silikatoak, adibidez)
gehitzea da irtenbide bat.
Katioiekin gertatzen zen bezala, anioi-trukaketarako ahalmena definitzen da;
azken hori baxuagoa da.
E) AZIDO-BASE PROZESUAK
Zorua meteorizazio-prozesuen bidez eraldatzen den neurrian, pH-a aldatuz doa.
Balio hori zenbait katioiren araberakoa da. Katioi horiek jatorri desberdina
izan dezakete: atmosfera, landare-hondakinak, ongarriak, etab.
Hazkuntza-prozesu gehienen pH optimoa 6-7.5 da. Hala ere, zenbait fenomenok
lurzoruaren gehiegizko azidotasuna eragin dezakete:
- Prezipitazio azidoak
- Nitrifikazio-erreakzioak jasan ditzaketen amoniodun ongarrien erabilera.
- CO2-ren disoluzioa
Lurzoruko partikulekin harremanetan jartzen denean, ur-disoluzio azido batek
aldaketak eragiten ditu konposizioan, uretan disolbagaitzak diren zenbait
material disolbatzen dituelako.
F) OXIDAZIO-ERREDUKZIO PROZESUAK
Zoruan erredox erreakzioak gerta daitezke, elektroiak galtzen eta irabazten
dituzten espezieak daudelako. Elektroi hartzaile nagusia aire edafikoan dagoen
oxigenoa da; hori atmosferatik dator. Elektroi emaile garrantzitsuena, berriz,
zoruan dagoen materia organikoa da.
Ondo aireztatuta dauden zoruetan, oxigeno-kontzentrazioa balio atmosferikora
hurbiltzen da. Hezetasun handiko zoruetan, berriz, oxigenoaren difusioa nekez
gertatzen da, gas horren difusio-koefizientea uretan oso baxua delako. Zoruaren
porotasunak agente oxidatzaile horren abiadura mugatzen du.
Porotasun txikiko zoruetan, baldintza anoxikoak lor daitezke. Kasu horretan,
erredukzio-erreakzioak gertatzen dira: nitratoak nitritoetan eraldatzen dira;
sulfatoak, hidrogeno sulfuroan; materia organikoa, metano, etanola edo beste
konposatu batzuetara . erreduzitzen da. Prozesu horien ondorioz, pH-a aldatu
egiten da. Erredukzio-erreakzioetan, protoiak kontsumitzen dira, eta, horrela,
basikotasuna handitu egiten da. Baldintza aerobioetan gertatzen diren oxidazio-
prozesuetan, berriz, zoruaren azidotasuna handitu egiten da.
Baldintza anaerobioak lortzen direnean, zoruaren trinkotzeagatik (porotasun
baxua) edo ur kantitate handia dagoelako, oxigeno maila jaitsi egiten da, eta
zoruaren alkalinotasuna handitu. Baldintza horietan, Mn eta Fe dituzten
mineralen disoluzioa gerta daiteke, eta Mn2+ eta Fe2+ ioiak askatu; horiek,
kontzentrazio altuetan, toxikoak izan daitezke. Hidrogeno sulfuroaren kantitate
handiak ere sor daitezke, eta hori kaltegarria da landareen hazkuntzarako.






7
Ingurumen Kutsaduraren Tratamendua

