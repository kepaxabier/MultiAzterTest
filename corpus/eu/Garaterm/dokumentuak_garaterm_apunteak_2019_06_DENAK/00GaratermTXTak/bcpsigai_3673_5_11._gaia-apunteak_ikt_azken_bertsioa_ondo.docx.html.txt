










11. Gaia – Hondakin-uren hirugarren mailako tratamendua



11. GAIA
HONDAKIN-UREN HIRUGARREN MAILAKO TRATAMENDUA
11.1. SARRERA
Batzuetan, hondakin-uren tratamendu intentsiboagoa beharrezkoa da, honako
arrazoi hauengatik:
-Lege-eskakizunak: isurketa-balioak betetzea, bioelikagaien isurpenei buruzko
legeria betetzea, etab.
- Hondakin-urak berrerabiltzea.
Hirietako hondakin-uren hirugarren mailako tratamenduaren helburua aurreko
etapetan araztu ez diren kutsatzaileak kentzea da. Kutsatzaile bakoitza
kentzeko, prozesu espezifiko bat erabiltzen da.
11.2. SOLIDO ESEKIAK ETA MATERIA ORGANIKO BIODEGRADAGARRIA
Zehaketa terminoarekin, bi kutsatzaile mota horien gehiegizko kontzentrazioa
murriztea adierazten da. Solido esekiak bigarren mailako dekantagailuetan kendu
ez diren lokatzen ondorioz agertzen dira. Lokatz horiek uraren OEBren erantzule
nagusiak dira. Parametro horien balioa murrizteko, honako metodo hauek
erabiltzen dira:
- Koagulazioa, eta ondoren, dekantazioa eta iragazketa.
- Hirugarren mailako iragazketa, aurretik koagulazio prozesua egin gabe.
Normalean harea erabiltzen da (iragazketa klasikoa) edo porotasun handiagoko
material bat (biolita, adibidez), non bakterio geruza bat garatzen baita
(bakterio-iragazketa), zeinak OEB murrizten laguntzen du.
- Zehaketa-urmaelak. Bigarren mailako dekantagailuaren efluentea sakontasun
txikiko andeletara eramaten da, zeinetan, jalkieraren eta aireztapen
naturalaren bidez, bi kutsadura-parametroak murrizten baitira.
11.3. DISOLBATURIKO KONPOSATU ORGANIKO EZ-BIODEGRADAGARRIAK (ERREFRAKTARIOAK)
Materia organikoa kentzeak helburu bikoitza izan dezake: OEBren eta OEKren
kentze-ehunekoa handitzea, eta bigarren mailako tratamenduan kendu ez diren
mikrokutsatzaileak kentzea. Erabiltzen diren metodoak garestiak dira, eta
oraindik ez dira asko erabiltzen hirietako hondakin-urak arazteko. Honako
metodo hauek dira erabilienak:
- Ikatz aktiboaren gaineko adsortzioa. Prozesu hori gainazal fenomeno batean
oinarritzen da, zeinean adsorbatu beharreko konposatuak ikatz aktiboaren
gainean finkatzen baitira, lotura fisiko edo kimikoen bidez. Prozesuan metal
astunak ere atxikita gera daitezke. Batzuetan, polimero organikoak erabiltzen
dira ikatz aktiboaren ordez, pestizidak kentzeko, adibidez.
- Oxidazio kimikoa. Konposatu organikoak oxidazioaren bitartez ken daitezke,
besteak beste, hidrogeno peroxidoa (H2O2) eta ozonoa erabiliz. Ozonoa, kolore
eta usain desatseginak kentzeaz gain, organismo patogenoak suntsitzeko gai da.
11.4. DISOLBATURIKO BIOELIKAGAIAK (NITROGENO ETA FOSFORODUN KONPOSATUAK)
Nitrogenoa eta fosforoa kentzen dira eutrofizazio-arazorik sor ez dadin.
Eutrofizazioa ur-ekosistema batean mantenugaiak (N eta P) nabarmen handitzen
direnean gertatzen da, eta horrek aldaketa fisiko, kimiko eta biologiko ugari
ekartzen ditu.
Arazketaren aurreko etapetan, nitrogenoa eta fosforoa honako ioi hauetan
eraldatu dira: amonioa (NH4+), nitritoa (NO2-), nitratoa (NO3-) eta fosfatoa
(PO43-), baina guztizko nitrogeno eta fosforoaren kentze-ehunekoak txikiak dira
metodo biologiko arruntetan.
Ondoren ikusiko diren metodoak ez dira nahitaez bigarren mailako tratamenduaren
ondoren erabili behar; izan ere, bigarren mailako tratamenduarekin batera egin
daitezke. Azpiatal honetan agertzen dira tratamendu intentsibotzat jotzen
direlako.
1. Metodo_kimikoak
Nitrogenoa kentzea
Amonio ioiaren disoziazioaren bidez egiten da, ingurune basikoan, eta amoniako
gasa askatzen da:
NH4+ + OH-   NH3 (g) + H2O (11.1)
Metodo hori fosfatoen kentzearekin batera egin daiteke. Eragozpenen artean,
egin beharreko eraikuntza-lan handiak aipa ditzakegu. Gainera, funtzionamendu-
arazoak sortzen dira (kaltzio karbonatoaren prezipitazioa, adibidez). Hala,
metodo hori gutxi erabiltzen da.
Beste metodo batzuk probatu dira (erretxinak, elektrodialisia, prezipitazio
elektrokimikoa eta klorazioa), baina ez dira emaitza onak lortu.
 Fosforoaren eliminazioa
Fosfato moduan dagoen fosforoa hauspeatuz ken daiteke, gatz disolbagaitzak
(aluminio, burdin(III) eta kaltziozkoak, adibidez) eratzen dituzten
erreaktiboak erabiliz:
PO43- + Al3+   AlPO4 (11.2)
Fosfatoen prezipitazioa lokatz aktiboen prozesuarekin batera egin daiteke,
bigarren mailako tratamenduan. Hirugarren mailako tratamenduan egiten bada,
ondoren flokulazio- eta dekantazio-prozesuak egin behar dira, eratutako
solidoak kentzeko.
2. Metodo_biologikoak
Nitrogenoaren eliminazioa
Hondakin-uretako nitrogenoa kentzeko, oso interesgarria da nitrifikazio-
desnitrifikazio prozesuen konbinazioa.
NH4+ (edo NH3) NO3- (Nitrifikazioa) (11.3)
NO3-  N2 (g) (Desnitrifikazioa) (11.4)
Nitrifikazioak baldintza aerobioak behar ditu, eta zama txikiko eta
erretentzio-denbora luzeko erreaktore biologikoetan egiten da. Prozesu hori bi
etapatan egiten da, eta bakteria autotrofoek hartzen dute parte:
NH4+ NO2- NO3-
Desnitrifikazioa baldintza anoxikoetan egiten da, hau da, oxigeno molekularrik
gabe. Zenbait bakteria heterotrofok hartzen dute parte.
NO3- N2O  N2 (g) (11.5)
11.1. irudian,hiru etapatan egiten den nitrifikazio-desnitrifikazio prozesua
erakusten da:
11.1. irudia.Hiru etapatan egiten den desnitrifikazioa, karbono organikoaren
kanpoko ekarpenarekin.
Fosforoa kentzea
Baldintza aerobioetan gertatzen den fosforoaren degradazioan fosfato ioiak
eratzen dira, eta horien % 30 besterik ez da kentzen trataturiko hondakin-
uretan. Fosfatoak bi mekanismoren bidez ken daitezke: (i) fosfato
disolbagaitzak eratuz, zenbait katioirekin erreakzionatzean, edo (ii)
bakterioek asimilatzen dituztelako (metatu egiten dituzte edo zelulen barnean
adsorbatuta geratzen dira). Gainontzeko fosfato ioiek araztegiaren efluentean
jarraitzen dute.
Tratamendu biologikoan, aldaketak egin behar dira mikroorganismoek asimilatzen
duten fosforo kantitatea handitzeko eta, ondoren, eratutako lokatzekin
kentzeko.
Helburua bakterio mota bat garatzea da, fosforoa kentzen duten bakterioak
(BEF), hain zuzen ere, PolyP organismoak deiturikoak. Bakterio horiek ohiko
prozesuetan erabiltzen diren bakterioek baino kantitate askoz handiagoan
metatzen dute fosforoa.
Prozesu horietan, prozesu aerobio eta anaerobioak txandakatu behar dira (ikusi
11.2. irudia). Baldintza anaerobioetan, organismoen fosforoa askatu egiten da
fosfato disolbagarri eran. Gune aerobioan, berriz, mikroorganismoek asimilatu
egiten dituzte fosfatoak. Asimilatzen duten kantitatea egoera anoxikoan
askatutakoa gehi hondakin-urarekin sartu den fosforoaren zati handi bat da.
Bigarren mailako dekantagailua baldintza aerobioetan mantendu behar da,
fosfororik ez askatzeko.
        11.2. irudia.Fosforoa eliminatzeko Phoredox prozesuaren eskema.

11.5. GATZ DISOLBATUAK
Lehenengo eta bigarren mailako tratamenduan, disolbaturiko gatz mineralen
murrizketa-ehunekoak oso txikiak dira. Hondakin-ura ureztatzeko edo edateko
berrerabili ahal izateko, hirugarren mailako tratamendu hori oso beharrezkoa
da, gazitasun-, toxikotasun- edo gogortasun-arazorik ez izateko.
Hondakin-uretan dauden ioi nagusiak Na+, K+, Ca2+, Mg2+, HCO3-, Cl- eta SO42-
dira. Ioi horiek kentzeko, zenbait prozesu erabil daitezke (distilazioa,
trukaketa ionikoa eta mintz-prozesuak).
Hirietako hondakin-urak araztean, mintz-prozesuak dira erabilienak. Prozesu
horietan, hondakin-ura mintz porotsu batekin jartzen da harremanetan, eta,
indar bultzatzaile baten eraginez, osagaien bereizketa lortzen da.
11.3. irudian, alderantzizko osmosiaren prozesua azaltzen da. 11.3.a. irudian,
zuzeneko osmosia agertzen da. Prozesu horretan, disolbatzaile bat berez
igarotzen da disoluzio diluitu batetik beste disoluzio kontzentratuago batera.
Disolbatzailea mintz erdiiragazkor batean zehar pasatzen da. 11.3.b. irudian,
oreka-egoera irudikatu da. Likido-zutabeak eragindako presioa eta disoluzioaren
presio osmotikoa berdintzen direnean oreka lortzen da, eta prozesua gelditu
egiten da. 11.3.c. irudian, alderantzizko osmosia irudikatzen da. Kasu
horretan, beharrezkoa da F indar bat aplikatzea (zeina indar bultzatzailea
baita); presio osmotikoa baino handiagoa, disolbatzailearen emaria
alderantzikatzeko. Hala, disolbatzailearen fluxua disoluzio kontzentratu
batetik disoluzio diluituago batera izango da.
11.4. irudian, hondakin-urak arazteko erabiltzen den sistema erakusten da;
alderantzizko osmosian oinarritzen da. Prozesu jarraitu horretan, ura mintz
erdiiragazkor batekin jartzen da harremanetan, eta, indar bultzatzaile baten
eraginez (presioa), disolbatzaileak mintza zeharkatzen du. Hala, gatz
disolbatuak ur kutsatuaren hodian kontzentratuko dira (hodiaren erdiko gunean),
eta ur araztua hodiaren behealdean jasoko da.
ITURRIA: Rubens S. Ramalho.Tratamiento de Aguas Residuales. Barcelona. Reverté.
                                     1996.
     11.3. irudia.Zuzeneko eta alderantzizko osmosi-prozesuen adierazpena.
ITURRIA: Rubens S. Ramalho.Tratamiento de Aguas Residuales. Barcelona. Reverté.
                                     1996.
11.4. irudia.Hondakin-urak alderantzizko osmosiaren bidez arazteko erabiltzen
den sistema tubularraren eskema.
11.6. DESINFEKZIOA
Tratamendu biologikoaren eraginkortasuna mikroorganismo patogenoak kentzean oso
aldakorra da, eta, batzuetan, bigarren mailako efluentearen desinfekzio-prozesu
bat beharrezkoa izan daiteke. Desinfekzioa beharrezkoa da organismo patogenoen
edukia handia bada eta hondakin-urak berrerabiltzen badira, batez ere
nekazaritzan, bainatzeko eta hirietako erabileretarako (edateko eta ez edateko
urak).
Desinfekzioa zenbait agente fisiko eta kimikorekin egin daiteke; horien artean,
kloroa da erabiliena. Kloroa (Cl2) eta konposatu kloratuak erabil daitezke,
hala nola azido hipoklorosoa (HClO) edo kloro dioxidoa (ClO2).
Klorazioaren eragozpen nagusia azpiproduktuak eratzea da, kloroa eta uraren
materia organikoa erreakzionatzean sortzen direnak. Garrantzitsuenak
trihalometanoak edo haloformoak (THM) dira, zeinek potentzial kartzinogenikoa
baitute.
Beste desinfekzio metodo bat ozonizazioada. Ozonoa uretan deskonposatzen da,
eta oxigeno molekularra eta beste espezieak eratu egiten dira. Nabarmendu behar
da hidroxilo erradikala eratzen dela. Espezie horrek ozonoak baino ahalmen
oxidatzaile handiagoa du, eta mikroorganismoak suntsitzen ditu.
Ozonoa oxigenoan eraldatu egiten da bere funtzioa burutu duenean. Beraz,
ozonizazio-prozesuak ez du usainik ezta zaporerik uzten uretan. Gainera, eratu
den oxigenoa onuragarria da ur-bizitzarako.
Ozonizazioaren desabantaila nagusia haren kostu altua da (klorazioarena baino
10-15 aldiz handiagoa). Honako eragozpen hau ere badago: ez da lortzen epe
luzerako desinfekziorik, ozonoa ez baita egonkorra.
Erradiazio ultramorearen bidezko desinfekzioa ere egin daiteke. Prozesu
horretan, kuartzozko lanpara batek sortzen duen erradiazioak uretan eragiten
du, eta bakterioak suntsitu egiten dira. Prozesu horren kostua oso handia da,
eta, horrenbestez, hondakin-ur oso espezifikoen tratamenduan (industria-urak,
batez ere) erabiltzen da.

7
Ingurumen Kutsaduraren Tratamendua

