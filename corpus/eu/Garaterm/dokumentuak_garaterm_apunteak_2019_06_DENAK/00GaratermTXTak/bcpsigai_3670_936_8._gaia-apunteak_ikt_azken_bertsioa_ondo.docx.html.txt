










8. Gaia – Uraren kutsadura


8. GAIA
**** URAREN KUTSADURA ****
8.1.Kutsaduraren definizioa eta uraren kutsatzaileak
Hasteko, uraren kutsadura definituko dugu. Horretarako, nazioarteko zenbait
erakundek emandako definizioak aztertuko ditugu.
Kutsadura uraren kalitatearen aldaketa da, gehienetan gizakiak eraginda, giza
kontsumorako, industriarako, nekazaritzarako, arrantzarako, eta aisiarako,
etxeko abereentzat eta bizitzarako desegokia edo arriskutsua bihurtzen duena
(Uraren Gutuna, Europako Kontseilua, 1968).
Ura kutsatuta dago baldin eta haren konposizioa edo egoera giza jardueraren
ondorioz (zuzenean edo zeharka) aldatu bada, eta aldaketa horrek erabilera
baterako edo guztietarako duen egokitasuna murrizten badu haren kalitate
naturala egokia izanda(Nazio Batuak, 1961).
Definizio horietan, hiru alderdi nagusi azpimarra daitezke:
   a. Uraren konposizio naturala hartzen da jatorritzat, eta ez ur puruarena.
   b. Kutsadura neurtzen da urari esleitu zaion erabileraren arabera.
   c. Giza jarduerak zuzenean edo zeharka eragindako kutsadura hartzen da
      kontuan.
8.1.1. Uraren kutsatzaileak
Uretan izan daitezkeen kutsatzaileak modu desberdinetan sailka daitezke.
Horietako batek kutsatzaileen izaera fisikoa kontutan hartzen du, honela:
   a. Agente fisikoa: beroa.
   b. Konposatu kimiko ez-organikoak:
    * Gatzak: Anioiak: Cl-, SO42-, HCO3-, CO32-, S2-, Br-, CN-, F-…
Katioiak: Ca2+, Mg2+, Na+, K+…
    * Azidoak eta baseak: H2SO4, HNO3, HCl, NaOH, KOH…
    * Elementu toxikoak: Metalak: Hg, Be, Pb, Cu, Cd, Zn, Fe, Mn, Cr…
Ez-metalak: As, Sb, Se, B…
    * Elementu erradiaktiboak: 226Ra, 90Sr, 137Cs, 230Th…
    * Gasak: H2S, NH3, Cl2, CO2…
    * Disolbatuta ez dauden espezie mineralak: silizea, buztinak…
   a. Konposatu kimiko organikoak:
    * Karbohidratoak, aminoazidoak, proteinak…
    * Koipeak eta gantzak.
    * Hidrokarburoak (petroliotik eratorritakoak batez ere).
    * Xaboiak eta detergenteak.
    * Pestizidak eta poliklorobifeniloak (PCB).
    * Beste konposatu organiko batzuk: fenolak, trihalometanoak, klorofenolak,
      nitrosaminak…
   a. Bioelikagaiak:
    * Nitrogenodun konposatuak: NH4+, NO3-, NO2- eta konposatu
      organonitrogenatuak.
    * Fosforodun konposatuak: PO43- eta organofosforodun konposatuak.
   a. Mikroorganismoak:
    * Bakterioak.
    * Birusak.
    * Onddoak.
    * Algak.
8.2.Kutsaduraren adierazle diren parametro orokorrak
Kutsatzaileen kopurua oso handia denez, konposatu bakoitzaren kantitatea
neurtzea lan handiegia litzateke. Arrazoi horrengatik, eta kutsatzaile askok
antzeko efektuak eragiten dituztenez, kutsaduraren (eta, beraz, uraren
kalitatearen) adierazle diren parametro orokor batzuk definitu dira.
Kutsaduraren adierazle diren parametroak neurtzen ari den propietatearen edo
espeziearen izaeraren arabera sailka daitezke:
    * Izaerafisikoko parametroak:
Ezaugarri organoleptikoak.
Uhertasuna eta materia esekia.
Tenperatura.
Konduktibitatea.
    * Izaera kimikoko parametroak:
Gazitasuna eta gogortasuna.
pH-a: azidotasuna eta alkalinotasuna.
Oxigeno disolbatua.
Materia organikoaren adierazleak: OEB, OEK…
Materia inorganikoaren adierazleak: katioiak, anioiak, metalak, …
    * Izaera erradiaktiboko parametroak:
 eta  erradiazio totala.
Banakako elementuak.
    * Izaera mikrobiologikoko parametroak:
Bakterioak.
Birusak.
Onddoak.
Algak.
8.2.1. Ezaugarri organoleptikoak: kolorea, usaina eta zaporea
Hondakin-uren kolorea konposatu organiko edo inorganiko askoren ondorio izan
daiteke:kromozko gatzak, koloratzaile industrialak, koipeak… Hirietako
hondakin-ur berriek kolore grisa dute, eta, denborarekin, beltza izan daiteke.
Kolorea Pt-Co unitatetan neurtzen da, bi metalen disoluzio patroiekin
alderatuz.
Usain- eta zapore-iturriak naturalak edo artifizialak izan daitezke. Oro har,
konposatu inorganikoek ez dute usainik sortzen, kloroak, hidrogeno sulfuroak,
amoniakoak eta haren deribatuek izan ezik. Konposatu horiek zaporea ematen
diote urari, batez ere azidoa, gazia eta metalikoa.
Konposatu organikoek zaporea eta usaina ematen diote urari, baita organismo
bizi batzuek ere (algak, bakterioak, onddoak, etab). Hirietako eta
industrietako hondakin-urek usain eta zapore bereziki txarra dute.
8.2.2. Uhertasuna eta solido esekiak
Uraren uhertasuna materia disolbaezinak, hau da, solido esekiek eta koloideek,
sortua da. Fenomeno optiko hori argiaren absortzioan datza, difusio prozesu
batekin batera. Urari uhertasuna ematen dioten partikula disolbaezinek prozesu
naturaletan eta hirietako eta industrietako isurpenetan izan dezakete jatorria.
Uhertasuna NTU unitate nefelometrikotan edo mg SiO2/l-ko unitatetan neurtzen
da.
Kasu batzuetan kontrako propietatea neurtzen da, gardentasuna, alegia.
Parametro hori neurtzeko Secchi-ren diskoa erabiltzen da, beheko aldean disko
bat duen makil luzea. Makila uretan sartzen da, eta diskoa ikusten ez denean
distantzia neurtzen da (m-tan).
Uretan egon daitekeen materia osoa honela sailkatu daiteke (8.1. Irudia):
                  8.1. Irudia.Uretako materiaren sailkapena.
Uretan dagoen materia sailkatzeko, 8.2. Irudian agertzen diren entseguak egiten
                                     dira:
    8.2. Irudia.Uretan dagoen materia zehazteko egin daitezkeen entseguak.

Solido totalen (ST) kantitatea zehazteko, ur-lagin bat hartu, lehortu eta pisu-
aldaketa kontuan hartzen da. Normalean mg/l-tan adierazten da. Solido esekien
(SS) kantitatea kalkulatzeko, ur-lagin bat hartzen da, eta iragazi eta lehortu
ondoren, pisu-aldaketaren datua erabili behar da. Iragazitako likidoa lehortuz,
solido disolbatuen (SD) kantitatea kalkulatzen da.
Solido jalkigarrien (Ss) kantitatea Imhoff-en konoa erabiliz aztertzen da.
Horretarako, ur-lagin bat hartu eta 60 min-tan jalkitzen uzten da; hala, lehen
mailako dekantazioa lortzen da. Kantitate hori ml/l-tan adierazi ohi da.
Mota guztietako solidoak finkoak (f) edo hegazkorrak (v) izan daitezke. Finko
terminoak izaera ez-organikoko materia biltzen du normalean; hegazkor
terminoan, berriz, izaera organikoko konposatuak sartzen dira. Solido finkoen
kantitatea zehazteko, solido lehorrak kiskali egiten dira mufla batean, 550 ºC
inguruko tenperaturak erabiliz. Kiskali ondoren geratzen diren solidoak finkoak
dira; solido hegazkorrak kenketa eginezkalkulatzen dira.
Materia esekiak honako eragin hauek ditu:
- Kolorea ematen dio urari.
- Eguzki-energia sartzea oztopatzen du, eta, hala, jarduera fotosintetikoa
murriztu egiten da.
- Ur-landareetan eta arrainen zakatzetan pilatzen da.
Sustantzia iragazkorrak honako efektu hauen erantzule dira:
- Gazitasuna handitzen dute.
- Oxigenoaren disolbagarritasuna aldatzen dute.
- Toxikotasuna ekar dezakete, baldin eta konposatu jakin batzuk agertzen
badira.
8.2.3. Tenperatura
Aldagai fisiko horrek eragin nabaria du uraren kalitatean. Zenbait parametro
edo ezaugarritan du eragina: gas edo gatzen disolbagarritasuna, gainazal-
tentsioa, mikroorganismoen hazkundea, eta abar. Tenperaturaren igoeraren eragin
nabarienak oxigenoaren disolbagarritasuna gutxitzea eta usteltze-prozesuak
azkartzea dira.
Beroaren bidezko kutsadura ura industria-prozesuetan hoztaile moduan
erabiltzearen ondorio da, batez ere (industrian erabilitako uraren % 70 hozte-
prozesuetan erabiltzen da). Arazo hori saihesteko zenbait aukera daude, hala
nola hozte-dorreak edo ur beroa gordetzeko aintzirak erabiltzea, ura ibaira
itzuli baino lehen.
8.2.4. Konduktibitatea, gazitasuna eta gogortasuna
Konduktibitatea urak korronte elektrikoaren igarotzeari eragindako
erresistentziaren neurri bat da. Uraren konduktibitatea ioi disolbatuen
kontzentrazioarekin dago lotuta. Erabiltzen den unitatea Siemens da (S), ohm-en
aurkakoa (mineralizazio handiko uretan mS erabiltzen da, eta mineralizazio
txikiko uretan S). Eroankortasuna 1 cm-ko lodierako gelaxketan neurtu ohi da,
eta mS/cm edo S/cm unitateak erabiltzen dira. Tenperaturak eroankortasunaren
balioak nabarmenki aldatzen ditu eta, beraz, emaitzak ematerakoan, neurria zein
tenperaturatan egin den zehaztu behar da.
Gazitasunak uraren guztizko eduki ionikoa adierazten du, eta guztizko solido
disolbatuekin identifikatu ohi da. Parametro hori ur gazietan erabiltzen da
normalean, eta g/kg-ko unitatean adierazi ohi da. Gazitasun handiko balioek
arazoak sortzen dituzte ureztaketan (lurzoruan desorekak sortzen dira) baita
ur-bizitzan (osmosi prozesuetan) ere, ura edateko desegokia bihurtzeaz gain.
8.1. Taulan uztetan kalteak eragin ditzaketen gatz-edukiak azaltzen dira.
          8.1. Taula.Zenbait gatz-edukik uztetan eragindako kalteak.
Guztizko solido disolbatuak (mg/l) Uztetan sortutako eragina
< 500                              Ez da efektu kaltegarririk antzematen.
500-1000                           Landaketa sentikorretan efektu kaltegarriak
                                   egon daitezke.
                                   Uzta askotan ondorio kaltegarriak; erabilera
1000-2000                          arduratsuak beharrezkoak dira ura erabili
                                   ahal izateko.
                                   Gatza ondo jasaten duten landareekin eta
2000-5000                          lurzoru iragazkorretan bakarrik erabil
                                   daiteke eta, gainera, erabilera arduratsuak
                                   ezinbestekoak dira.
Gogortasuna aurreko parametroekin erlazionatzen da. Parametro horrek katioi
lurralkalino ugarienak (Ca2+ eta Mg2+) eta beste metal ez hain ugariak (Fe2+
eta Mn2+) neurtzen ditu. Gaur egun, legerian batzuetan ez da “gogortasun”
termino hori erabiltzen, eta kaltzio eta magnesio kantitateak mg/l-tan
adierazten dira. Hala eta guztiz ere, honako termino hauek maiz erabiltzen
dira:
Guztizko_gogortasuna:kaltziozko eta magnesiozko gatzen kontzentrazioen batura
da.
Azido
etilendiamina tetraazetikoarekin (EDTA) egindako konplexazio bolumetriaren
bidez neurtzen da, eta mg CaCO3/l-tan adierazten da.
Gogortasun_iragankorra: kaltzio eta magnesio karbonato eta bikarbonatoei
dagokiena; irakin ondoren edo Ca(OH)2 gehituz desagertzen da, eratzen diren
karbonatoak hauspeatzen direlako.
Gogortasun_iraunkorra: besteak beste, sulfatoari, kloruroari, nitratoari,
dagokiena, eta aurreko bien kenketaz lortzen da.
Uraren gogortasun-balio handiek arazoak sortzen dituzte garbiketa-prozesuetan
(gatz disolbagaitzak eratzen direlako) eta lurrin-ganbaretan edo bero-
trukagailuetan. Gogortasun handiak sortzen duen arazorik larrienetarikoa
galdara industrialetan eratutako inkrustazioak dira. Baporizazio-prozesuan,
kaltzio, magnesio eta burdin(II) karbonatoen jalkiera gertatzen da, eta hodien
barnealdean geruza bat eratzen da. Geruza hori bero-eroale txarra da eta,
horren ondorioz, ura berotu edo lurruntzeko behar den erregaiaren kantitatea
handitu egiten da.
8.2.5. pH-a: alkalinotasuna eta azidotasuna
Ur baten pH-ak beraren portaera azidoa edo basikoa zehazten du, eta ur-
bizitzaren garapenerako ezinbesteko garrantzia duen propietate kimikoa da.
Parametro horrek badu eragina prozesu kimiko eta biologikoetan, eta uraren
kalitatea zehazteko parametro egokia da, oro har. Ur naturalen pH balioak 6.5-
8.5 tartean egoten dira (ozeanoetako uren batez besteko balioa 8 da).
pH-az gain, berarekin erlazionaturiko parametroak neurtzen dira: alkalinotasuna
eta azidotasuna.
Alkalinotasuna
Urak protoiak xurgatzeko gaitasunaren neurri bat da. Propietate hori azido-base
neutralizazio-bolumetria baten bidez neurtzen da.
Alkalinotasunak garrantzi handia du uraren erasokortasuna edo inkrustaziorako
joera ezagutzeko. Erasokortasuna urek eragindako zenbait materialen (metalak,
kareharria, zementua eta eratorritako produktuak) narriadura da, eta honako
faktore hauen menpe dago, batez ere: karbono dioxido askea, alkalinotasuna eta
pH-a.
Adibide gisa, kareharrizko materialen kasua aztertuko da. Horretarako, honako
oreka hau hartuko da kontuan:
CO2(aq) + H2O + CaCO3(s)  Ca(HCO3)2(aq) (8.1)
 Gatz disolbagarria
Prozesua zentzu batean edo bestean desplazatuko da konposatuen
kontzentrazioaren arabera. Orekako kontzentrazioa ingurunearen pH-aren
baldintzapean dago, 8.3. Irudian erakusten den bezala.
ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
 8.3. Irudia.Kareharriaren disoluzio-prozesuaren orekaren adierazpena pH-aren
                                   arabera.
Karbono dioxidoa orekan ([CO2]orekan) zera da, konposatu horren beharrezko
kantitatea CaCO3-ren prezipitaziorik gerta ez dadin, hau da, oreka
ezkerralderantz ez mugitzeko.
Oro har, zera esan dezakegu:
[CO2]  [CO2]orekan: badago CO2 erasotzailea eta, horren ondorioz, urak kaltzio
karbonato solidoa (zementu edo hormigoizko tutuerietan dagoena, adibidez)
disolbatu egingo du.
[CO2] = [CO2]orekan: ez dago CO2 erasotzailerik, eta ura orekan dago.
[CO2] < [CO2]orekan: CO2-aren defizita dago. Horren ondorioz, urak
inkrustazioarako joera izango du, eta kaltzio karbonatoa hauspeatuko da.
Azidotasuna
Alkalinotasuna bezala, neutralizazio-bolumetria baten bidez neurtzen da, base
gogor bat erabiliz.
Honako hauek dira uraren azidotasuna areagotzen duten iturri natural nagusiak:
disolbaturiko karbono dioxido atmosferikoa, landareen eta animalien materiaren
deskonposiziotik eratorritako azido organikoak eta azido humiko eta fulbikoak
(humusetik eratorritakoak).
Iturri antropogenikoen artean, garrantzi handia du meatzeen drainatzetik
datorren ura; horrek azido sulfurikoa eta burdin (II) katioia izaten du.
Industria-isurketek ere azido kantitate nabarmenak izan ditzakete. Azkenik,
ezin dugu ahaztu euri azidoaren ekarpena.
Azidotasuna areagotzeak honako ondorio kaltegarri hauek ekar ditzake:
a) Bizitza urtarra deuseztatzea
pH-a < 4 denean, ornodun guztiak, ornogabe eta mikroorganismo asko eta landare
gehienak deuseztatzen dira.
pH-a baxua denean, bikarbonatoek eta karbonatoek CO2 askea uzten dute, eta hori
uretan disolbatzen da:
HCO3- + H+  H2O + CO2 (8.2)
CO32- + 2H+  H2O + CO2 (8.3)
Karbono dioxidoaren kontzentrazioa uretan handitzen denean, konposatu horren
difusioa odoletik uretara moteltzen da (kontzentrazioen diferentzia txikiagoa
delako), eta animalietan metatzen da. Horren ondorioz, organismoek oxigeno
gutxiago garraia dezakete. Horrek hainbat arazo -heriotza barne- sor ditzake.

b) Korrosioa
pH < 6 duten urek, tutuerietan, itsasontzietan eta beste egitura batzuetan,
korrosioa eragin dezakete. Korrosioa eraso elektrokimiko baten ondorioz
gertatzen den material baten narriadura da. 8.4. Irudian erakusten da pH-
a jaistean eta oxigenoaren kontzentrazioa handitzean burdinaren korrosio
abiadura nola handitzen den.

        ITURRIA: Ll A. Munro.Química en Ingeniería. Bilbao. Urmo. 1976.
    8.4. Irudia.Burdinaren korrosio-abiaduraren aldaketa pH eta oxigenoaren
                             kontzentrazioarekin.
c) Uztetan eragindako kalteak
Uraren pH-a 4.5-9 balioen artean ez dagoenean, arazoak sortzen dira. Ur azido
batek (pH < 4.5) burdinarako, aluminiorako, magnesiorako eta landareetarako
toxikoak izan daitezkeen beste metalen gatzen disolbagarritasuna handitzen du.
pH oso basikoek ezinbesteko oligoelementu batzuk geldiaraz ditzakete.
8.2.6. Oxigeno disolbatua eta materia organikoa
Bi parametroak batera azter daitezke, elkarren artean oso erlazionatuta
daudelako.
Disolbaturiko oxigeno kantitatea (mg O2/l bezala adierazten dena), uraren
kalitatearen adierazle garrantzitsua da, uraren barneko bizitzarako
ezinbestekoa delako. Henry-ren legeak adierazten duen moduan, gas baten
disolbagarritasuna presioaren eta tenperaturaren funtzioa da. Ur baten
kutsadura maila baxua dela jo ahal izateko, haren oxigenoaren kontzentrazioak
presio eta tenperatura horiei dagokien saturazio-balioaren % 50 baino handiagoa
izan behar du, gutxienez. 8.5. Irudiak oxigenoaren disolbagarritasuna bi
parametro horiekin nola aldatzen den erakusten du. Balio hori presioarekin
batera handitzen da (altuera gutxiago) eta tenperaturarekin batera gutxitu.
ITURRIA: H. S. Stocker, S. L. Seager.Química Ambiental: Contaminación del Aire
                      y del Agua. Barcelona. Blume. 1981
     8.5. Irudia.Oxigenoaren disolbagarritasunaren aldaketa presioaren eta
                            tenperaturaren arabera.
Uraren oxigeno-iturriak oxigeno atmosferikoaren disoluzioa, fotosintesia eta
agitazio bidezko aireztapena dira. Ur baten desoxigenazio-arrazoi nagusiak
oxidazio biologikoa eta izaki bizien arnasketa-prozesuak dira. Lehenengo
prozesua garrantzitsuena da, eta “oxigeno-eskakizuna duten hondakinekin”
erlazionatzen da. Konposatu horiek oxidazio biologikoaren bidez beste konposatu
batzuetara degradatzen direnean, oxigenoa kontsumitu egingo da. Konposatu
oxidagarriak sustantzia ez-organikoak izan daitezke, hala nola nitritoak,
kloruroak, sulfuroak, burdina (II), eta abar, baina gehienak konposatu organiko
biodegradagarriak dira.
Bi materia organiko mota bereiz daitezke beren oxidagarritasun biologikoaren
arabera: biodegradagarria eta ez-biodegradagarria. Biodegradazio prozesuetan,
uretan dauden mikroorganismoek hartzen dute parte, batez ere izaera aerobio eta
anaerobioa duten bakterioek. Prozesu aerobioak oxigenoa dagoenean gertatzen
dira. Prozesu anaerobioetan, berriz, ez dago oxigenorik.
Degradazio biologikoan zenbait produktu eratzen dira, ingurunearen (aerobioa
edo anaerobioa) arabera. Adibidez, glukosaren kasuan:
- Ingurune aerobioa: C6H12O6 + 6O2  6CO2 + 6H2O + 2.72103 J/mol (8.4)
- Ingurune anaerobioa: C6H12O6  3CO2 + 3CH4 + 144 J/mol (8.5)
Agerikoa da askatutako bero kantitatea askoz handiagoa dela prozesu aerobioan.
Zelula berriak sintetizatzeko behar den energia bi kasuetan antzekoa denez,
zelulak errazago ugalduko dira lehenengo kasuan eta, horren ondorioz,
degradazio prozesua azkarragoa izango da (gainontzeko baldintzak berdinak
izanik).
Prozesu aerobioetan, honelakoa da balantze orokorra:
Materia organikoa + elikagaiak + O2 + mikroorganismoak  CO2 + H2O + (8.6)
NO3- + … + mikroorganismo berriak
8.6. Irudian, materia organiko biodegradagarriaren isurketa jasan duen ibai
baten uraren oxigenoaren bilakaera erakusten da. Isurketa-puntuan (a), uretan
disolbaturiko oxigenoa kontsumitzen hasten da (b kurba), bakteria aerobioen
ekintzagatik, eta, aldi berean, biroxigenazio naturaleko prozesuak hasten dira
(c kurba). d kurba bi prozesuen erresultantea da, eta ibaiaren autoarazketa-
profila adierazten du. Ikusten denez, oxigeno disolbatuaren maila baxueneko
egoera pasa ondoren (e puntua), hasierako maila berreskuratzen da. Prozesu
horri autoarazketa deritzo. Oxigenoa gutxitzea eta ibaiaren ahalmen
erregeneratzailea (hasierako maila berreskuratzeko behar den denbora edo
distantzia) zenbait faktoreren menpe dago: isuritako materia organikoaren
kantitatea, ibaiaren emaria eta ingurugiro-baldintzak (tenperatura, etab.).
ITURRIA: H. S. Stocker, S. L. Seader.Química Ambiental. Contaminación del Aire
                        y del Agua. Madrid. Blume. 1981
                 8.6. Irudia.Ibai baten autoarazketa-profila.
Prozesu anaerobioetan,honelakoa da balantze orokorra:
(C, H, O, N, …) + H2O + elikagaiak + mikroorganismoak  CH4 + CO2 + (8.7)
+ NH3 + … + mikroorganismo berriak
Uraren eduki organikoa zehazteko, hainbat parametro adierazle erabiltzen dira.
- Oxigeno-eskari biokimikoa (OEB)
Oxigeno-eskari biokimikoa uretako materia organikoaren oxidazio biologikoa
egiteko mikroorganismoek behar duten oxigeno disolbatuaren kantitatea da.
Eskuarki, oxigeno-eskari biokimikoa 5 egunera (OEB5) erabiltzen da. Parametro
horrek mikroorganismoek 5 egunetan kontsumitu duten oxigeno kantitatea neurtzen
du, mg/l-tan (ppm) adierazita. OEB5, OEB osoaren 2/3 da, gutxi gorabehera.
Parametro hori zehazteko, laborategiko entsegu bat egiten da tenperatura
konstantepean (20 ºC), iluntasunean (algen oxigeno ekoizpena saihesteko) eta
pH-a 7 inguruan mantenduz.
OEB5 parametroaren balio handiak materia organiko biodegradagarriaren
kontzentrazio altuaren adierazle dira. Adibidez:
Ur oso puruak, OEB5 < 3 ppm O2
Tarteko purutasuna, OEB5 = 3-5 ppm O2
Ur kutsatuak, OEB5  8 ppm O2
Hirietako hondakin-urak, OEB5 = 100-400 ppm O2
Elikagaien industriako hondakin-urak edo antzekoak, OEB5 1000 ppm O2 arte
Parametro hori oso erabilia da legerian, hondakin-uren tratamenduan, arazketa-
instalakuntzen dimentsioak kalkulatzean eta prozesuen etekina neurtzean.
OEB_kurbarako_eredu_matematikoa
Erabiltzen den ereduak jo egiten du materia organikoaren deskonposizio-abiadura
geratzen den materia organikoarekin proportzionala dela:
(8.8)
non k1 OEB-ren biodegradazio abiaduraren koefizientea baita eta OEB t denboran
geratzen den OEB (OEBr ere deitua).
Aurreko espresioa berrantolatuz eta integratuz (0 eta t denboraren artean),
geratzen den OEB kalkulatzeko espresioa lortzen da:
(8.9)
non OEBu OEB azkena baita, hau da, hasierako OEB.
Honako espresio hauek erabiliz, t denboran kontsumitu den OEB (edo eragindako
OEB, OEBt) kalkula daiteke:
(8.10)
(8.11)
Aurreko espresioa linealizatu dezakegu k1 konstantea kalkulatzeko, datu
esperimentalak erabiliz:
(8.12)
8.7. Irudian, OEB-ren eboluzioaren kurba bereizgarriak agertzen dira. (a)
kurban, OEB irudikatzen da (geratzen den OEB, OEBr ere deitzen zaio). Ur-
laginaren hasierako OEB Lo da (OEB azkena), eta haren balioa esponentzialki
murrizten da biodegradazioaren ondorioz. (b) kurban eragindako OEB (OEBt)
irudikatzen da. Parametro horren balioa zeroan hasten da, eta esponentzialki
handitzen da. Azkeneko balioa Lo-rantz hurbiltzen da (OEB azkena dena). 8.7b
Irudian,t = 5 egun denean eragindako OEB, OEB5da.
    ITURRIA: Gerard Kiely.Ingeniería Ambiental. Madrid. McGraw-Hill. 1999.

 8.7. Irudia.(a) Geratzen den OEB, OEBr(b) Kontsumitutako edo eragindako OEB
                                    (OEBt)

- Oxigeno-eskari kimikoa (OEK)
Oxigeno-eskari kimikoak materia kimikoki oxidatzeko behar den oxigenoa da.
Entseguan, oxidatzaile kimiko indartsu bat (potasio dikromatoa edo potasio
permanganatoa) erabiltzen da, ingurune azidoan. Emaitza mg O2/l-tanadierazten
da.
Erabilitako oxidatzailea potasio permanganatoa denean, parametroa
permanganatoarekiko oxidagarritasuna deritzo. Parametro hori edateko uretan eta
ur naturaletan erabiltzen da. Hondakin-uretan, berriz, dikromatoarekiko OEK
erabiltzen da.
Adibide moduan, potasio dikromatoa erabiltzean gertatzen den oxidazio-
erreakzioa erakusten da:
CxHyOz + Cr2O72- + H+  Cr3+ + CO2 + H2O (8.13)
Parametro horrek materia organiko gehiena (biodegradagarria eta ez
biodegradagarria) neurtzen du. Salbuespena guztiz oxidatzen ez diren zenbait
konposatu aromatiko dira, hala nola bentzenoa. Beste alde batetik, substantzia
ez-organiko batzuk (hala nola sulfuroak eta sulfitoak) oxidagarriak dira, eta
neurketan interferentziak sor ditzakete.
Beraz, honela adieraz dezakegu OEK:
(8.14)
OEB5-ren eta OEK-ren arteko erlazioak kutsatzaile organikoen izaerari buruzko
informazioa ematen digu:
OEB5/OEK < 0.2, materia ez-biodegradagarri ugari dago.
OEB5/OEK  0.6, materia organiko biodegradagarria da nagusi.
8.8. Irudian, materia organikoaren adierazle diren parametroen arteko erlazioa
erakusten da.
    ITURRIA: Gerard Kiely.Ingeniería Ambiental. Madrid. McGraw-Hill. 1999.
     8.8. Irudia.OEB/OEK/guztizko materia organikoaren erlazioaren eskema.
- Guztizko karbono organikoa (COT)
Parametro hori kalkulatzeko mikrolagin baten kaltzinazio prozesuan eratutako
CO2 neurtzen da. Entsegua egiteko, ur-lagin txiki bat tenperatura altuan dagoen
labe batean sartzen da. Katalizatzaile organiko bat erabiliz, karbono organiko
guztia CO2 bilakatzen da, oxidazio bidez. Infragorriko analizatzaile batekin
eratutako karbono dioxidoa neurtzen da. Analisia egin baino lehen ura iragazi
bada, neurtutako parametroa disolbaturiko karbonoa izango da. Gehien erabiltzen
diren unitateak mg C/l-ko dira.
Aipatutako parametro orokor horietaz gain, beharrezkoa da kutsatzaile organiko
espezifiko batzuk neurtzea, zenbait arrazoirengatik: haien toxikotasuna,
arazketa prozesuetan duten eragin negatiboa, usain txarrak… Konposatu horietako
batzuk honako hauek dira: koipeak eta gantzak, klorofenolak, garbigarriak,
fenolak, halometanoak, hidrokarburoak, hidrokarburo aromatiko poliziklikoak,
pestizidak, poliklorobifeniloak, eta banakako konposatu batzuk, hala nola
bentzenoa, bentzopirenoa, 1,2-diklorometanoa, epiklorhidrina, tetrakloroetenoa
eta trikloroetenoa. Kontsumorako uren legedian, haien balio maximoak agertzen
dira.
8.2.7. Erradioaktibitatea
Ur natural guztiek erradioaktibitate jakin bat dute. Gaur egun, industria- eta
farmazia-jatorriko jarduera nuklearrek uretan gero eta erradioaktibitate
gehiago egotea ekarri dute, eta hori oso kaltegarria izan daiteke.
Ez da neurtzen isotopo erradiaktibo bakoitza, baizik eta  eta  erradiazio
globalak; Bq/l-tan adierazten dira.
8.2.8. Ezaugarri mikrobiologikoak
Uretan aurki daitezkeen mikroorganismo garrantzitsuenak bakterioak, birusak eta
algak dira. Kutsadura bakteriologikoa giza eta animalia-hondakinen ondorio da,
eta gaixotasun eta epidemia askoren jatorria da.
Organismo adierazgarri batzuk erabiltzen dira kutsadura mota hori zehazteko.
Ezagunenak bakterio koliformeak dira, heste lodian bizi diren organismo ez-
patogenoak. Organismo horiei esker, kutsadura fekala gertatu denetik igarotako
denbora zehaztu daiteke. Normalean guztizko koliformeak eta koliforme fekalak
neurtzen dira. Neurtu ohi den bigarren mailako adierazlea estreptokoko fekalak
dira. Organismo horiek erraz detektatzen dira berriki kutsatutako uretan.
Edateko uretan zenbait organismo patogeno zehaztu behar dira, hala nola
salmonellak, estafilokokoak eta enterobirusak.
8.2.9. Toxikotasuna
Uretako zenbait kutsatzailek izaki bizidunengan eragin ditzaketen kalteei
egiten die erreferentzia toxikotasun terminoak. Isuri baten toxikotasuna
zuzenean ager daiteke (espezie toxikoen dosiaren eta haren eragin denboraren
arabera) edo zeharka, espezieak izaki bizietan metatzen direnean
(bioakumulazioa).
8.9. Irudian, uretan agertzen diren konposatu toxiko garrantzitsuenen
sailkapena agertzen da:
            8.9. Irudia.Uretako konposatu toxiko garrantzitsuenak.

8.3.arazketaren helburuak eta printzipioak
Hondakin-uren isurpena ur naturaletan izan daitekeen kutsadura
antropogenikoaren iturri nagusia da. Horregatik, beharrezkoa da kutsadura hori
kontrolatzea ikuspegi ekologiko eta legaletik; hori arazketa-prozesuen bidez
lortzen da.
Hondakin-ur terminoak konposizioan aldaketaren bat jasan duten ur mota guztiak
biltzen ditu. Ur horien kalitateak okerrera egin du eta, beraz, arazketa-
prozesu baten beharra daukate.
Hondakin-uren isurketak kaltegarriak dira, bai izaki bizidunentzat eta bai
ingurunerako, isurpen-puntuan ingurune naturalaren ezaugarriak aldatzen
dituztelako.
Hondakin-uren mota nagusiak hiru dira: hirietako, industriako, eta
nekazaritzako eta abeltzaintzako hondakin-urak. 8.2. Taulan, hondakin-ur moten
parametro adierazgarriak ageri dira.
              8.2. Taula.Zenbait hondakin-ur motaren ezaugarriak.
 Parametroak    Etxeetako hondakin- Hondakin-ura          Hondakin-ura
                ura                 esne-industria        ehungintza
 OEB5                   200                 1000                  1500
 Solido totalak         800                 1600                  8000
 Solido esekiak         240                  300                  2000
 Nitrogenoa             35                   50                    30
 Fosforoa               10                   12                    0
Ingurumenean eraginak minimizatzeko ezinbestekoa da isurpenen bilketa eta
tratamendua egitea, printzipio eta helburu batzuk mantenduz.
Hona hemen hondakin-uren isurketarekin erlazionaturiko helburuetako batzuk:
- Kutsadura eta haren ondorioak aurreikustea eta minimizatzea.
- Ingurunean sor daitezkeen efektu guztiak kontuan hartzea.
- Hiri- eta industria-garapenaren planifikazioan ingurunea zaintzeko politika
aplikatzea.
- Izaera oso toxikoa, iraunkorra eta bioakumulatiboa duten isurketak
deuseztatzea.
Aipatutako helburuak lortzeko, honako printzipio_hauekaipa ditzakegu, besteak
beste:
- Kutsadura saihesteko eta minimizatzeko printzipioak aplikatzea.
- Ingurumena zaintzea eta garapen sozial eta ekonomikoa bateragarri egitea.
- Arazketa-proiektuetan ingurumen-inpaktuaren azterketak egitea.
- Agente kutsatzailea arazketaren kostu eta efektuen kargu egitea.
8.4.hondakin uren sailkapena
Beren erabileraren arabera, hondakin-urak honela sailkatzen dira:
- Hirietako hondakin-urak
- Industriako hondakin-urak
- Nekazaritzako eta abeltzaintzako hondakin-urak
8.4.1. Hirietako hondakin-urak
Hirietako hondakin-urak honela sailkatzen dira:
- Etxeetako urak (ur grisak eta ur beltzak)
- Garbiketa publikoko eta ureztatzeko urak (ur zuriak)
- Euri-urak (ur zuriak)
Etxeetako urak, bestalde, honela sailka daitezke:
- Sukaldeko urak (konposizioa: gatzak, gantzak, solidoak, etab.)
- Komuneko ur beltzak: ur fekalak
- Komuneko ur grisak (xaboiak, garbiketarako likidoak…)
- Lokalen garbiketako urak (konposizioa: xaboiak, hareak, papera…)
Hainbat sailkapen aurki daitezke. Oro har, ur grisak etxeko prozesuetan sortzen
dira (sukaldean, garbiketa prozesuetan, etab.). Ur grisen eta ur beltzen arteko
desberdintasun nagusia bakterioak agertzea da. Ur beltzak ur fekalak dira, giza
gorputzeko gorotzak eta bakterioak dituztenak. Ur zuriak euri-urak, garbiketa
publikoan, ureztaketan eta beste zerbitzuetan erabilitako urak dira.
Ur_zuriak (euri-urak eta garbiketa publikoko eta ureztatzeko urak)
Besteak beste, honako ezaugarri hauek dituzte: aldizkako emaria (euria egiten
duenean, edo garbiketa egiten ari den bitartean, haien emaria handiagoa da);
kutsadura garrantzitsua lehenengo uneetan (15-30 minutu), substantzien arrastea
dela eta.
Ur zurietan substantzia ugari egon daitezke: kutsatzaile atmosferikoak,
garraiotik eratorritako kutsatzaileak (hidrokarburoak), lorategietatik
eratorritako kutsatzaileak (biozidak, ongarriak…) eta drainatze-sistemetatik
eratorritakoak (estolderietako ihesak, gatzak…)
Ur mota horren parametro adierazgarrien batez besteko balioak 8.3. Taulan
agertzen dira. Ur zurietan, nabaria da solido esekien eta materia
oxidagarriaren edukia.
     8.3. Taula.Ur zurien parametro adierazgarrien batez besteko balioak.
  Parametroa                                  Kontzentrazioa (mg/l)
  Solido eseki totalak                                 230
  Solido eseki hegazkorrak                             40
  Oxigeno-eskari biokimikoa (OEB5)                     25
  Oxigeno-eskari kimikoa (OEK)                         65
  Nitrogeno amoniakala (N-NH3)                         0.2
  Nitratoak (NO3-)                                     0.5
  Nitrogeno organikoa (N-organikoa)                    1.4
  Fosfatoak (PO43-)                                   1.15
Ur_beltzak (etxeetako eta erabilera komertzialeko urak)
Haren emaria eta konposizioa ur zuriena baino askoz erregularragoak dira. 8.4.
Taulan, hirietako uren parametro adierazgarrien batez besteko kontzentrazioa
agertzen da, hiru zama kutsakor desberdinetarako. Balioak mg/l-tan daude (ppm),
mikroorganismoen eta pH-aren kasuan izan ezik.



*** Parametroa ***

Kutsadura handia
                               Kutsadura ertaina
                               Kutsadura txikia
Solido totalak
                                   1000-1200
                                    500-700
                                    200-300
- Hegazkorrak
                                    600-700
                                    200-400
                                    120-170
- Finkoak
                                    300-600
                                    150-300
                                    80-130
Solido esekiak
                                    350-500
                                    200-300
                                      100
- Hegazkorrak
                                    275-400
                                    150-250
                                     ≈ 70
- Finkoak
                                    75-100
                                     ≈ 50
                                     ≈ 30
Solido jalkigarriak
                                     ≈ 250
                                     ≈ 180
                                     ≈ 40
- Hegazkorrak
                                     ≈ 100
                                     ≈ 70
                                     ≈ 15
- Finkoak
                                     ≈ 150
                                     ≈ 110
                                     ≈ 25
Solido disolbatuak
                                    500-850
                                    200-500
                                    100-200
- Hegazkorrak
                                    300-325
                                    100-200
                                    50-100
- Finkoak
                                    200-525
                                    100-300
                                    50-100
Oxigeno-eskari biokimikoa
                                      300
                                      200
                                      100
Oxigeno-eskari kimikoa
                                   800-1000
                                    450-500
                                    160-250
Oxigeno disolbatua
                                       0
                                      0.1
                                      0.2
Koipeak eta gantzak
                                      150
                                      100
                                      50
Nitrogeno totala
                                     85-90
                                     40-50
                                     20-25
Nitrogeno amoniakala
                                      50
                                     25-30
                                     12-15
Nitrogeno organikoa
                                      35
                                     15-20
                                     8-10
Nitritoak
                                   0.05-0.10
                                    0-0.05
                                       0
Nitratoak
                                     0.40
                                     0.20
                                     0.10
Fosforo totala (P bezala)
                                     17-20
                                     7-10
                                      2-6
P-Organikoa
                                       5
                                       3
                                       2
P-Inorganikoa
                                      15
                                       7
                                       4
Kloruroak
                                    100-175
                                    50-100
                                     15-30
Alkalinotasuna (CaCO3)
                                      200
                                      100
                                      50
pH-a
                                    6.9-7.5
                                    6.9-7.5
                                    6.9-7.5
Koliforme totalak/100 ml
                                     > 109
                                    108-109
                                     < 108
8.4. Taula.Kutsadura handi, ertain eta gutxiko hirietako hondakin-uren
parametro adierazgarrien batez besteko balioak.




Hirietako isurpenetan dauden solidoen % 70 sustantzia organikoak dira (solido
hegazkorrak), eta materia biodegradagarria da nagusi (OEB/OEK 0.25 kasu
guztietan). Gainera, kutsatzaile garrantzitsuenak, besteak beste, honako hauek
izaten dira:
- Bakterioak eta birusak; jatorri fekalekoak.
- Koipeak eta gantzak, sukaldeetako eta garbiketako uretatik datozenak.
- Disolbaturiko gatzak, kloruroak batez ere (gernuaren osagai ez-organiko
garrantzitsuena).
- Elementu toxikoen (orokorrean metal astunen) aztarnak.
8.4.2. Industriako hondakin-urak
Hondakin-ur mota horrek edozein industriaren ekoizpen prozesuetan sortutako
isuriak, beroaren sorkuntzan eta elkartrukean erabilitako urak eta bestelako
instalazioetan (komunak, etab.) erabilitako urak biltzen ditu. Ur horien
konposizioa oso aldakorra da, industria motaren eta produkzio metodoaren
araberakoa delako.
Industriako hondakin-urek zenbait kutsatzaile izan ditzakete, hala nola:
- Kutsatzaile fisikoak
- Materia esekia: ikatza, buztina, olioa…
- Materia disolbatua: azidoak, baseak, metalen eratorriak… (oro har, edozein
konposatu kimiko).
Hirietako hondakin-uren aldean, sustantzia organiko sintetiko ez-
biodegradagarriak eduki ditzakete eta, gainera, hainbat konposatu kimiko ager
daitezke (toxikotasun handikoak neurri handi batean).
Ur horien konposizioaren arabera, hirietako hondakin-urekin batera tratatzen
dira edo planta berezietan. Batzuetan, hirietako isurpenekin alderatzeko edo
araztegi mistoak (hirietako eta industriako hondakin urak batera tratatzeko)
diseinatzeko, industrien zama kutsakorra kalkulatzen da, biztanle baliokide/
produktu unitate gisa. Horretarako, honako baliokidetasun hau erabiltzen da:
1 biztanle baliokide (hab-eq) = 60 g O2 (OEB5)/egun edo 90 g SS (solido
esekiak)/egun
Horiek dira biztanle batek egun batean sortzen dituen parametro horien batez
besteko balioak, uraren hiri-erabilera guztiak kontuan hartuz. Hala, industria-
isurketa baten antzeko kutsadura sorraraziko lukeen biztanle kopurua
kalkulatzen da.
Materia organikoa isurpenen osagai nagusienetarikoa denean, (elikagai-
industria, kimika organikoko industria, etab.) OEB5 baliokidetasuna erabiltzen
da. Gainontzeko industrietan (zementua, ongarriak, beira, etab.), berriz, SS
baliokidetasuna erabiltzen da.
Adibide gisa, industria batzuen zama kutsakorrak adierazten dira:
Esne-zentrala, 50 hab-eq/100 litro esne.
Kraft paper-ore fabrika, 400 hab-eq/produzitutako tona.
Azukre-lantegia, 150 hab-eq/azukre-erremolatxa tona.
8.4.3. Nekazaritzako eta abeltzaintzako hondakin-urak
Ur mota horren jatorria nekazaritza- eta abeltzaintza-jardueretan dago:
ureztaketan erabilitako urak, abereen hondakin likidoak (mindak) eta
abeltzaintza-ustiategietan erabilitako urak (simaurra eta mindak garbitzeko
erabiltzen direnak, batez ere). Ur horiek honako ezaugarri nagusi hauek
dituzte:
- Gatz disolbatuak, ongarritzeak eraginda.
- Materia esekia, abeltzaintza-uretan.
- Materia organikoa, abeltzaintza- eta ureztaketa-uretan.
- Elikagaiak (nitratoak, fosfatoak, amoniozko gatzak…), bi ur motetan.
- Desinfektatzaileak eta garbigarriak.
- Pestizidak.
Ur horien kutsadura oso zehaztugabea da eta, beraz, zaila da horiek tratatzea.
Pestizida sintetikoak eta ongarritze kimikoak agertu arte, nekazaritza ez zen
kutsakortzat hartzen.
8.5.hondakin uren isurketek eragindako EFEKTUAK ETA arazoak
a) Isurpenek ondorio kaltegarriak dituzte ingurune_hartzailean:
- Mikroorganismo patogenoek eragindako infekzioak.
- Toxikotasuna, sustantzia toxiko edota erradiaktiboen eraginez.
- Bizitza urtarra aldatzea, oxigeno disolbatua gutxitzeagatik (materia
organikoaren degradazioaren ondorioz).
- Uren eutrofizazioa, bioelikagai gehiegi daudenean.
- Usain eta zapore desatseginak.
- Bitsak, uhertasunak eta koloreak eragindako aldaketa estetikoak.
- Zoruen eta akuiferoen kutsadura.
Ondorio horien guztien artean, eutrofizazioa aztertuko dugu sakonago.
Eutrofizazioa
Ibaiek, aintzirek eta urtegiek jasan dezaketen prozesua da eutrofizazioa.
Horretarako, ura elikagaietan aberastu beharko da. Pentsa daiteke elikagai
kopuru handia izatea onuragarria dela hango animalia eta landareetarako, baina
horrek arazo bat dakar.
Elikagai asko daudenean, landareak eta beste organismoak asko hazten dira.
Hala, uraren uhertasuna handitu egiten da, eta eguzkitiko argia sartzea eta
fotosintesia oztopatzen dira. Azkenean, organismoak (algak, besteak beste)
hondoratu eta deskonposatzen dira, eta, hala, urari usain eta zapore txarra
ematen diote.
Deskonposatze prozesuak oxigenoa kontsumitzen du eta, beheko geruzan, oxigeno
gabeko zona bat sortuko da. Horren ondorioz, organismo gehienak hil egingo
dira.
Prozesu horiek eragiten duten sustantzia nagusiak fosfatoak eta nitratoak dira.
Azkenengo urteetan, ibaietako eta itsasoetako fosforo eta nitrogeno
kontzentrazioak asko handitu dira.
Eutrofizazioa bi motatakoa izan daiteke: naturala edo gizakiak sortutakoa.
Eutrofizazioa aintzira guztietan gertatzen den prozesu naturala da, elikagaiak
jasotzen dituztelako. Hala ere, gizakiek eragindako isurpenek prozesu hori
bizkortu egiten dute.
Ibaietan eta aintziretan eutrofizazioa murriztu ahal izateko, fosfato gabeko
detergenteak erabil daitezke; gainera, ongarri gutxiago erabili behar lirateke
eta, hondakin-urak isuri baino lehen, behar bezala araztu behar genituzke.
Horretarako, araztegietan prozesu kimiko eta biologikoak egiten dira nitrogenoa
eta fosforoa ezabatzeko.
b) Isurien_tratamenduarekin erlazionaturiko arazoak:
- Ur-hodiek kalteak jasaten dituzte.
- Buxadura arazoak hodi eta instalazioetan.
- Konposatu toxikoak atmosferara igortzea.
- Tratamendu biologikoa inhibitzen duten konposatuak agertzea.


27
Ingurumen Kutsaduraren Tratamendua

