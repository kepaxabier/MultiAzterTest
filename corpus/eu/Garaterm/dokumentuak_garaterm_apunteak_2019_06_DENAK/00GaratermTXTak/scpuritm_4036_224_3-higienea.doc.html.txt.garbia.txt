         3. Higienea eta ongizatea __________________________________________________________________________________________                            3 –HIGIENEA ETA ONGIZATEA  3.1._SARRERA 3.2._PERTSONAREN_HIGIENEA 3.2.1. LARRUAZALAREN ZAINKETA 3.2.2. GORPUTZAREN GARBIKETA 3.2.2.1. Pertsona bainatzeko moduak 3.2.2.2. Bainua bainuontzian 3.2.2.3. Bainua ohean 3.2.2.4. Bainuan kontuan izatekoak 3.2.2.5. Genitalen higienea 3.2.2.6. Begien higienea 3.2.2.7. Ahoko higienea 3.2.2.8. Ilearen higienea 3.3._OHEAK_EGITEA 3.3.1. PERTSONA OHE BARRUAN DAGOELA, OHEA ALBOTIK EGITEA 3.3.2. PERTSONA OHE BARRUAN DAGOELA, OHEA GOITIK BEHERA EGITEA 3.3.3. OHEAK EGITERAKOAN KONTUAN IZATEKOAK 3.4._GORPUTZAREN_HIGIENEA_ETA_OHEA_EGITERAKOAN_GERTA_DAITEZKEEN_KONPLIKAZIOAK 3.5._BIBLIOGRAFIA_BEREZIA                             3. HIGIENEA ETA ONGIZATEA  3.1._SARRERA Hygienehitzaren definizioak dioenez, osasuna zaintzeaz eta gaixotasunak ekiditeaz arduratzen den zientzia da higienea. Beraz, higienearen barruan erizaintza-jarduera asko sar ditzakegu. Gai honetan, pertsonaren (bezero/paziente) higienea landuko dugu. Pertsonak, ondo dagoenean, berak egiten du osasuntsu bizitzeko beharrezkoa den higienea. Higiene-ohiturak aldatu egiten dira pertsona batetik bestera. Ohitura horietan faktore askok dute eragina: kulturak, senitartekoen ohiturek, osasunari eta higieneari buruz pertsonak dituen ezaguerek, eta bai halaber, pertsonak duen erosotasun-pertzepzioak ere. Pertsonak gaixotzen direnean, askotan, ezin izaten dute gorputzaren higienea zaindu. Erizainak pertsona bakoitzaren egoera balioetsi behar du, eta, ondoren, zainketak antolatu: pertsona batzuek laguntza osoa beharko dute gorputzaren higienea egiteko; beste batzuek, berriz, laguntza partziala; eta beste batzuek ez dute laguntzarik beharko. Pertsonaren ongizatea ziurtatzeko, gorputzaren higieneaz arduratzeaz gain, pertsona hori egongo den oheko arropak ere garbi egon beharko du. Ohean ordu asko ematen dituen pertsonarentzat, ohea garbi eta lehor egotea oso garrantzitsua izaten da. Ospitaleetako oheak ez dira etxekoak bezalakoak izaten; gaixorik dauden pertsonentzat prestatuak egoten dira (oheburua altxatu eta jaitsi egiten zaie, oheak leku batetik bestera erraz eraman daitezke…).   3.2._PERTSONAREN_HIGIENEA Pertsonaren higieneaz hitz egiten dugunean, gorputz osoko higieneaz ari gara; hau da, gorputz osoko larruazalaren zainketaz eta ilea, azazkalak, hortzak, aho barrunbea, sudur barrunbea, begiak, belarriak, eta genitaletako eta perineoko guneak zaintzeaz.  3.2.1. LARRUAZALAREN ZAINKETA Pertsona osasuntsu egoteko, larruazala ongi izatea garrantzitsua da. Erizaintza-jarduera ugari pertsonaren larruazala zaintzera bideratuta daude (gorputzaren higienea, gorputz-jarrera aldaketak, sendaketak…). Larruazalaren higienea landu aurretik, zenbait argibide ematea komeni zaigu:     * Larruazala gorputzaren lehen babes-hesia da. Babes-funtzioa betetzeko,       larruazalak osorik egon behar du. Larruazala egoera onean mantentzeko,       urradurak eta bestelako lesioak saihestu beharko dira. Erizaintza-       jardueran, eguneroko zereginak dira larruazalaren behaketa eta zainketa.     * Larruazala gaizki elikatuta eta lehorra badago, errazagoa izaten da       lesioak sortzea. Hori ekiditeko, larruazala hidratatu egin beharko da.       Larruazalpean ehun gutxi badago, larruazala errazago kaltetuko da, batez       ere hezur-konkorren parean.     * Larruazalean luzaroan hezetasuna badago, gerta liteke larruazala       narritatzea, eta orduan bakterioen hazkundea errazago gertatuko da.     * Gorputzaren usaina, bakterioek gorputzeko jariaketetan duten ekintzagatik       sortzen da. Desodorante hoberena ura eta xaboiarekin garbitzea izaten da.     * Larruazala narritatuta eta lesionatuta dagoenean, pertsona guztiek ez       dute berdin sentitzen; pertsona batzuk berehala jabetzen dira beren       larruazalaren egoeraz, eta neurriak hartzen dituzte (narritatutako gunea       presiorik gabe mantentzen dute…); baina, edozein arrazoirengatik       sentikortasuna gutxitua duten pertsonek ez dute garaiz antzematen       narritadura, eta larruazala asko kaltetu daiteke haiek ohartu aurretik.       Erizainak pertsona bakoitzaren osasun-egoera balioetsi behar du, eta       larruazalaren narritadura ekiditeko neurriak antolatu. Larruazala       kaltetuta agertzen denean, erizainak zainketak antolatzen ditu       larruazalaren eta pertsonaren egoera hobetzeko.  3.2.2. GORPUTZAREN GARBIKETA Gorputza garbitzean, larruazalean pilatutako izerdia, gantza, hildako zelulak eta bakterio batzuk kanporatzen dira. Baina, bainuaren helburu zehatza hori izan arren, beste helburubatzuk ere betetzen dira:     * Gorputzeko jariaketak eta iraizketak sortutako mikroorganismoak       kanporatzea.     * Zirkulazioa suspertzea; ur beroak edo epelak azaleko arteriolak zabaltzen       ditu, eta, horren ondorioz, larruazalera odol gehiago iristen da.     * Larruazalaren eta eranskinen egoera balioestea.     * Pertsonaren ongizatea zaintzea. Bainatu ondoren, pertsona hobeto       sentitzen da: garbiago, erlaxatuago, itxura hobearekin; eta, zenbaitetan,       bainatzeak pertsonaren aldartean eta autoestiman eragin positiboa du.     * Komunikazioa sustatzea; bainua egiteko garaia une egokia da erizainak       pertsona balioesteko (pertsonaren ezaguera-premiak, kezkak, emozio-       egoera…).  Pertsona batzuek nahiago izaten dute goizean bainatu; beste batzuek, berriz, gauean. Ospitaleetan, gehienetan, goizeko txandako lehen orduan egiten dira pertsonaren higienea eta ohea. Hala ere, gorputzaren higienea antolatzeko garaian erizainak kontuan izan beharko du pertsonaren egoera nolakoa den: adibidez, pertsona batek gauean lo egin ezinik egon ondoren goizaldean lo hartu badu, erizainak, ahal duen neurrian, atzeratu egingo du pertsona horren garbiketa eta ohea egitea. Pertsonaren gorputzaren higienea behar hainbat aldiz egin behar da; gehienetan, egunean behin (goizero) egiten da. Baina, pertsonaren osasun-egoeraren arabera, gorputzaren higienea maizago ere egin behar izatea gerta liteke; adibidez, gernu-inkontinentzia duten pertsonetan. Beraz, erizainak, pertsonaren beharren arabera, pertsona horren higienea ziurtatuko duten erizaintza-jarduerak antolatuko ditu.  3.2.2.1. Pertsona bainatzeko moduak Erizainak, pertsonaren beharrak aztertzerakoan, higienea ere balioesten du; horretarako, pertsonari_buruz_zenbait_datu jakin behar ditu:     * Pertsonaren_osasun-egoera_eta_dependentzia-maila; pertsonaren egoera       fisikoa eta psikikoa aztertu ondoren, jakin dezakegu pertsonak bere       higienea egiteko duen gaitasuna eta behar duen laguntza.     * Pertsonaren_ohiturak; uraren tenperatura, bainatzeko ordua, xaboi mota.       Pertsonaren ohiturak kontuan hartuko ditugu.     * Pertsonaren_gaixotasunaeta hartzen ari den tratamendua; prozeduran gerta       daitezkeen konplikazioak (mina, itolarria…) ekiditeko.  Erizainak, pertsonaren higiene-beharra balioetsi ondoren,bainua nola egin eta zenbat lagunduerabakiko du. Gorputzaren higienea egiterakoan,gorputzaren zati bateko higienea edo gorputz osoaren higienea egin daiteke. Gorputzaren_zati_bateko_higieneaegiten denean, gorputzaren gune bat bakarrik garbitzen da (eskuak, besapeak, perineoko gunea….); eta erizainak, beharren arabera, laguntza eskaintzen du. Gorputz_osoaren_higienea, bainuontzian edo ohean egin daiteke:     * Bainua_bainuontzian: gorputza hobeto garbitzen dadutxatuzedobainuontzian       bainatuzohean bainatuz baino; errazago eta hobeto xaboitzen da, eta       urarekin hobeto kanporatzen dira xaboi hondarrak. Beraz, ahal bada,       pertsonaren gorputz osoko higienea dutxan edo bainuontzian egingo da:       laguntzarik behar ez badu, berak bakarrik egingo du; laguntza behar badu,       berriz, behar duen laguntza emango zaio. Ospitaleetako bainugeletan gaur       egun jartzen dituzten bainuontziak lehengoak baino askoz ere erosoagoak       dira; koska handirik ez dutenez, pertsona erraz sartzen da eta irteten       da. Gainera, badaude aulki berezi batzuk ibiltzeko arazoak dituzten       pertsonak bainuontzira garraiatzeko. Ez dago pertsona aulki berezi       horretatik altxatu beharrik, bainua bukatu eta bere ohe ondora eraman       arte, aulkian eserita dagoela garbitzen baita.     * Bainua_ohean: pertsonak ezin badu bainugelara joan edo ezin bada eraman,       pertsonaren higienea ohean egin beharko da. Dependentzia-mailaren       arabera, pertsonak garbituko du bere gorputza erizainaren laguntzarekin       edo bestela, erizainak garbituko dio gorputz osoa.     * Bainua_ohean,_pertsonari_lagunduz: pertsonak ohean egon behar du, baina,       gorputza garbitzeko behar den materiala inguratuz gero, gehiena berak       bakarrik egin dezake; erizainak bizkarra eta oinak garbitzen lagundu       diezaioke.     * Bainua_ohean,_erizainak_gorputz_osoa_garbituz: pertsonak dependentzia       maila altua du, eta erizainek egiten dute pertsonaren gorputz osoaren       higienea.  Guk, gai honetan, bainua bainuontzian eta ohean nola egiten den landuko dugu. Erizainak, pertsonaren higiene-beharra balioetsi ondoren, pertsonari eman beharreko laguntza erabakiko du.  3.2.2.2. Bainua bainuontzian Bainua hasi aurretik, material guztia prestatu behar da; horrela, gelatik behin eta berriz irten beharra ekidingo da, giroko tenperatura egokia mantenduko da eta intimitatea gordeko da.  Materiala     * Xaboi likidoa, neutroa.     * Belakia.     * Bi xukadera.     * Pijama edo kamisoia.     * Krema hidratatzailea.     * Arropa zikinarentzako zakua.     * Alfonbra (ez irristatzeko).     * Orrazia.  Teknika     * Erizainaren prestaketa: esku-garbiketa higienikoa egin eta eskularru       garbiak jantzi. Txabusina janztea ere komeni da (uniformea ez       zikintzeko). Eraztunak eta eskumuturrekoak kenduta eduki behar dira eta       azazkalak motzak.     * Egin beharreko prozedura garbi azaldu pertsonari; zertan lagundu dezakeen       ere esan.     * Giroko tenperatura egokia mantendu (25ºC); ateak eta leihoak itxi. Bainua       okupatuta dagoela adierazten duen seinalea piztu. Intimitatea gorde.     * Bainuontziaren ondoan, lurrean, alfonbra jarri (irristatzea ekiditeko).     * Iturria ireki eta uraren presioa eta tenperatura erregulatu (37ºC       inguruan). Pertsonari galdetu uraren tenperatura egokia den ala ez       berarentzat.     * Pertsonak arropa kendu behar du; behar duen laguntza eskaini.     * Arropa zikina zakuan sartu.     * Pertsonaren gorputz-jarrera bainuontzian: zutik edo eserita, pertsonaren       egoeraren arabera.     * Pertsonaren gorputz osoa garbitu, behar duen laguntza eskainiz.     * Lehendabizi aurpegia garbitzen da, urarekin bakarrik (xaboirik gabe).       Begietan jariakinik baldin badago,3.2.2.6 ataleanagertzen den bezala       garbitu begiak.     * Aurpegia garbitu ondoren, gorputz osoa urarekin eta xaboia duen       belakiarekin pasa behar da, mugimendu zirkularrak eginez (zirkulazioa       suspertzen baitu), eta hurrenkera hau jarraituz: lepoa, sorbaldak,       besoak, besapeak, eskuak eta azazkalak, toraxa, sabelaldea, bizkarra,       hankak eta oinak, eta, bukatzeko, genitalen gunea eta uzki ingurua.       Genitalen gunea nola garbitzen den3.2.2.5 ataleanikusiko dugu.       Mikroorganismoen barreiaketa ekiditeko, beharrezkoa da esandako       hurrenkera jarraitzea.     * Gorputza garbitzerakoan, larruazaleko pleguetan arreta berezia jarri       behar da; hatz eta behatz tarteetan, zilbor-gunean, eta, emakumeetan,       titien azpiko gunean.     * Gorputza xaboitu ondoren, nahiko urarekin pasa behar da, goitik behera.       Xaboi arrastoak larruazalean geratzen badira, narritadura ager daiteke       gune horietan.     * Larruazala ondo lehortu behar da, larruazaleko tolesturetan arreta       berezia jarriz, hezetasunak mikroorganismoen hazkundea errazten baitu.     * Krema hidratatzailea eman, behar den guneetan.     * Pijama edo kamisoia jantzi, eta orraztu.     * Prozedura amaitutakoan, erizainak, eskularruak kendu ondoren, esku-       garbiketa higienikoa egingo du.  3.2.2.3. Bainua ohean Bainua hasi aurretik, material guztia prestatuta eduki behar da, gelatik sartu- irteerak ekiditeko.  Materiala     * Bi garbiontzi ur beroarekin. Garbiontzi bat, xaboitzeko; eta bestea       urarekin soilik, xaboia kentzeko. Garbiontzietako uraren tenperatura: 40-       46ºC pertsona helduen higienea egiteko(Barceló, Miró eta Martín, 2003);       eta 38ºC-40ºC umeen higienea egiteko (Kozier, Erb, Blais, Johnson eta       Temple, 1999; eta, Perez, Muñoz eta Pérez, 2002).     * Xaboi likidoa, neutroa.     * Belakiak (bat xaboitzeko, eta bestea urarekin pasatzeko).     * Bi xukadera.     * Pijama edo kamisoia     * Krema hidratatzailea.     * Arropa zikinarentzako zakua.     * Oheko arropa (bainuaren ondoren oheko arropa aldatzeko).     * Orrazia.  Teknika     * Erizainaren prestaketa: esku-garbiketa higienikoa egin eta eskularru       garbiak jantzi. Txabusina janztea ere komeni da (uniformea ez       zikintzeko). Eraztunak eta eskumuturrekoak kenduta eduki behar dira, eta       azazkalak motzak.     * Egin beharreko prozedura garbi azaldu pertsonari; zertan lagundu dezakeen       ere esan.     * Giroko tenperatura egokia mantendu (25ºC); ateak eta leihoak itxi (aire       korronteak ekidin).     * Gelan, beste ohe batean norbait badago, errezel edo holtz tolesgarri       batez intimitatea gorde.     * Pertsonaren gorputz-jarrera: ohean, ahoz gora.     * Higienea egiteko materiala pertsonarengandik gertu ipini; garbiontzietako       uraren tenperatura egiaztatu.     * Pertsona biluztu, eta gorputzaren goiko aldea izara batekin estalita       mantendu.     * Lehendabizi, aurpegia urarekin garbitu (xaboirik gabe), begietatik       hasita. Begietan jariakinik baldin badago, garbitu begiak3.2.2.6       ataleanagertzen den bezala. Belarriak garbitzeko gazak erabiltzen dira;       bustitako gazekin mugimendu zirkularrak egiten dira, barrutik kanporantz.       Belarrietan kotoi-txotxak ez dira erabili behar (ezkoa entzunbidean       barrurago sartu baitaiteke).     * Aurpegia garbitu ondoren, xaboia duen belakiarekin gorputz guztia       xaboitu, mugimendu zirkularrak eginez (zirkulazioa suspertzen baitu);       xaboitu ondoren, urarekin xaboia kendu, eta oso ondo lehortu. Hori guztia       hurrenkera hau jarraituz egin behar da: lepoa, sorbaldak, besoak,       besapeak, eskuak eta azazkalak aurrena; gero, toraxa eta abdomena;       ondoren hankak eta oinak; gero, genitalak; eta, bukatzeko, bizkarra eta       uzkia. Genitalak garbitzeko erabiltzen den materiala ezin da bizkarra       garbitzeko erabili. Bizkarra eta uzkia garbitzeko, pertsonaren osasun-       egoerak eragozten ez badu, pertsona albora etzanda jartzen da.     * Oso garrantzitsua da esan dugun hurrenkera jarraitzea, mikroorganismoen       barreiaketa ekiditeko.     * Eskuak hobeto garbitzen dira garbiontzian sartuta edukita. Azazkalak       moztu behar badira, zuzen moztu eta forma obalatua eman, lima erabiliz.       Arreta berezia jarri zilbor-inguruan, izterrondoetan, eta, emakumeetan,       titien azpiko gunean. Genitalak nola garbitzen diren3.2.2.5       ataleanagertzen da.     * Gorputz osoa garbitu eta lehortu ondoren, ohea egiten da3.3.1       ataleanagertzen den moduan.     * Pijama edo kamisoia jantzi, eta, ondoren, orraztu. Oheratuta dauden       pertsona askok besoetan kateterrak jarrita izaten dituzte, seruma zain-       bidetik sartzeko. Kasu horietan, eta pertsonak ohean egon behar badu,       ospitaleko kamisoia janzten zaio gehienetan. Seruma duen pertsonari       kamisoia kentzeko, lehendabizi, kateterra ez duen besoaren aldea kentzen       zaio; gero, kateterra duen besoan kamisoia kateter pareraino jaisten       zaio; eta, erizainak beso batekin pertsonaren besoaren gainetik serum-       ontziari eusten dion bitartean, beste besoarekin serum-ontziaren gainetik       pasatzen du kamisoia, eta erabat aterata geratzen da. Kamisoi garbia       janzteko, lehendabizi, seruma duen besoan sartu beharko da; horretarako,       lehendabizi serum-ontzia pasatzen da kamisoiaren barrutik; serum-ontzia       zintzilikatu eta gero, besoa sartzen da poliki (kateterra bere lekutik       mugitu gabe). Ondoren, kateterra ez duen besoa sartzen da kamisoian.       Kamisoia jantzi ondoren, serumaren abiadura egokia dela ziurtatu behar       da.     * Krema hidratatzailea larruazala ondo lehortu ondoren ematen da. Masaje       arin bat ematea ere komenigarria izan daiteke, zirkulazioa suspertzen       baitu.     * Prozeduraren bukaeran, orraztu egin behar da pertsona.     * Pertsonak eroso geratu behar du, gorputz-jarrera egokian; behar duen       guztia gertu duela, eta txirrina alboan.     * Materiala bildu eta gela txukun utzi.     * Prozedura amaitutakoan, erizainak, eskularruak kendu ondoren, esku-       garbiketa higienikoa egingo du. Prozeduran zehar erizainak arazorik       antzeman badu, behar den lekuan idatziko du eta zainketak berrantolatuko       ditu.  3.2.2.4. Bainuan kontuan izatekoak     * Erizainak, pertsonaren higienea egiten duen bitartean, pertsonaren egoera       behatzen du (larruazalaren egoera…). Pertsonari disnea agertzen bazaio       edo gehiegi nekatzen bada, prozedura txandaka egingo da, txanda bakoitza       gehiegi luzatu gabe. Egoera kritikoan dauden pertsonen higienea       egiterakoan, arreta berezia jarri beharko da pertsonaren oxigeno-       saturazioan ematen diren aldaketetan, eta bihotz-maiztasunean, arnasketan       eta tentsio arterialean gertatzen diren aldaketetan.     * Higienearen ondoren, larruazala ondo lehortuta dagoela ziurtatu,       tolesturetan arreta berezia jarriz.     * Hurrenkera egokia jarraitu higienean, mikroorganismoen barreiaketa       ekiditeko.     * Pertsonak dituen mekanismoak ez busti (zain-barneko kateterrak, aposituak       …). Aposituak bustiz gero, aldatu.     * Prozedura pertsonari azaldu, eta pertsonaren independentzia sustatu.     * Intimitatea eta segurtasuna eskaini.     * Pertsonari hitz egin eta entzun (komunikatu), bere sentipenen adierazpena       erraztu, eta alde positiboak indartu.     * Prozeduran zehar, ura tenperatura egokian dagoela egiaztatu.     * Pertsona biluzik ahalik eta gutxien eduki; behar denean bakarrik.     * Prozedura bukatu bitartean, ez hasi beste lanetan (ahal den neurrian).     * Higieneari buruz pertsonari eta familiari ematen zaion osasun-heziketa       oso garrantzitsua da osasuna mantentzeko: eguneroko higienearen       garrantzia nabarmendu behar da; larruazala hidratatua edukitzearen       garrantzia ere bai; eta, beharrezkoa denean, higienean erabili beharreko       materiala (xaboi neutroa, krema hidratatzaileak…) erakutsiko da.  3.2.2.5. Genitalen higienea ****** Helburuak ******     * Pertsona ongi sentiaraztea.     * Gernu-infekzioak ekiditea.     * Gune horretan egon daitezkeen aldakuntzak antzematea.  ****** Materiala ******     * Bi garbiontzi ur beroarekin (37ºC inguruan).     * Xaboi likidoa, neutroa.     * Belakiak edo garbiketarako eskuzorroa.     * Xukadera.     * Gazak.     * Ohe-ontzia.  ***** Teknika ***** **** Gizonezkoetan ****     * Erizainak esku-garbiketa higienikoa egingo du eta eskularru garbiak       jantziko ditu. Txabusina janztea ere komenigarria izaten da.     * Giroko tenperatura egokia mantendu (25ºC). Leihoak eta ateak itxi.     * Pertsonak ahoz gora etzanda egon behar du. Intimitatea zaindu (errezelak       zabaldu…).     * Genitalen gunea aztertu; ultzerarik, hanturarik, edo edemarik badagoen       behatu.     * Ipurmasailen azpian ohe-ontzia ipini, ohea ez bustitzeko     * Ura duten garbiontziak pertsonarengandik gertu ipini, eta uraren       tenperatura egiaztatu.     * Agerian genitalen gunea bakarrik utzi. Genitalak urez busti, eta xaboi       neutroarekin zakila eta barrabilak ondo garbitu. Ondoren, urarekin xaboi       arrastoak kanporatu. Xaboia neutroa ez bada edo xaboi arrastoak       genitaletan geratzen badira, gune horretako larruazalaren narritadura       eragin daiteke (batez ere glandean).     * Zirkunzidatu gabeko gizonezkoetan, prepuzioa atzeratu ondoren, glandea       ondo garbitu behar da, mugimendu zirkularrak eginez, gernu-meatutik       kanporantz (ikus 3.1. irudia). Ondoren, urarekin pasa, poliki lehortu,       eta prepuzioa bere lekura itzuli (glandean edema eta lesioak ekiditeko).     * Genitalak garbitzeko erabiltzen den materiala (belakiak…) bota egin behar       da erabili ondoren.     * Prozedura amaitutakoan, erizainak eskularruak kenduko ditu eta esku-       garbiketa higienikoa egingo du.  **** Emakumezkoetan ****     * Erizainak esku-garbiketa higienikoa egingo du eta eskularru garbiak       jantziko ditu. Txabusina janztea ere komenigarria izaten da.     * Giroko tenperatura egokia mantendu (25ºC). Leihoak eta ateak itxi.     * Pertsonak ahoz gora etzanda egon behar du, hankak tolestuta. Intimitatea       zaindu (errezelak zabaldu…).     * Genitalen gunea aztertu; ultzerarik, hanturarik, edo edemarik badagoen       behatu.     * Ipurmasailen azpian ohe-ontzia ipini, ohea ez bustitzeko     * Ura duten garbiontziak pertsonarengandik gertu ipini, eta uraren       tenperatura egiaztatu.     * Agerian genitalen gunea bakarrik utzi. Genitalak urez busti, eta xaboi       neutroarekin ondo garbitu. Hurrenkera hau jarraitu behar da       mikroorganismoak gernu-meatura ez barreiatzeko: pubisa, izterren barruko       aldea, gernu-meatua, ezpain txikiak, ezpain handiak, bulba-arraila, uzkia       eta ipurdi-plegua (ikus 3.2. irudia).     * Esku batekin ezpain handiak bereizi, eta beste eskuarekin garbitu; goitik       behera eta barrutik kanpora. Horretarako, gaza bat baino gehiago       erabiliko dira; mugimendu bakoitzean gaza berriak erabili behar dira.       Ezpain handien eta txikien artean dauden pleguetan arreta berezia jarri.     * Xaboi-arrastoak urarekin kendu, eta ondo lehortu (larruazala ez       narritatzeko).     * Uzki ingurua garbitzeko, pertsona albora etzanda jartzen da. Gune       horretako garbiketa, bulba-arrailetik uzki aldera egiten da, eta ipurdi-       plegua ere garbitzen da. Xaboitu ondoren, urarekin pasa behar da, eta       ondo lehortu.     * Genitalak garbitzeko erabiltzen den materiala (belakiak…) bota egin behar       da erabili ondoren.     * Prozedura amaitutakoan, erizainak eskularruak kenduko ditu eta esku-       garbiketa higienikoa egingo du.  Genitalen higienean kontuan izatekoak     * Mikroorganismoak ez dira barreiatu behar gernu-meatura.     * Genitalen gunean ultzerak, edema edo asalduraren bat baldin badago,       kontuz garbitu.     * Xaboi neutroa erabili, eta, xaboitu ondoren urarekin pasa (xaboi guztia       kentzeko).     * Garbitu ondoren ondo lehortu, hezetasunarekin infekzioak sortzea       errazagoa baita.     * Konfiantzako giroa eskaini. Pertsona deseroso sentiarazi dezaketen hitzik       ez esan.  3.2.2.6. Begien higienea Helburuak     * Higienea eta ongizatea ematea.     * Infekzioak ekiditea.     * Begietako jariaketak eta zorne-jarioak kanporatzea.     * Korneako erosioak saihestea.     * Osasun-heziketa ematea.  ****** Materiala ******     * Erretilua (giltzurrun formakoa).     * Gaza esterilak.     * Serum fisiologikoa.     * Xiringa, 10 ml-koa.     * Xukaderak.     * Begiak garbitzeaz gain bestelako tratamenduren bat jarri behar baldin       bada: pomada epitelizantea, malko artifizialak, alergiarik eragiten ez       duen esparatrapua, sendagileak agindutako beste tratamenduren bat…  Teknika     * Erizainak esku-garbiketa higienikoa egingo du eta eskularru garbiak       jantziko ditu.     * Pertsona ahoz gora etzanda, ohea ez bustitzeko buru azpian xukadera       jarrita.     * Pertsonak ukipen-lenteak edo betaurrekoak baditu, kendu, eta       konjuntibaren eta betazalen egoera behatu (edema, gorritasuna,       hantura….).     * Pertsonari esan burua albo batera jartzeko, eta alde horretan beste       xukadera bat jarri (busti ez dadin). Xiringa serumarekin bete. Betileetan       gogortutako jariakinik baldin badago, begiak garbitu aurretik,       betileetako jariakin lehorrak serumarekin bigundu (bereiztean min       gutxiago izateko).     * Beheko betazala goiko betazaletik bereizi, hatz lodiarekin eta       erakuslearekin helduta. Beste eskuarekin xiringa hartu, eta seruma begian       bota; barruko angelutik hasita, korneatik barrena kanpoko angelura joango       da seruma. Horrela, mikroorganismoak ez dira malko-guruinen ingurura       barreiatzen (ikus 3.3. irudia).     * Betazalak itxi, eta leunki lehortu. Begiak bustita utziz gero, begiak       igurzteko gogoa izango du pertsonak.     * Ondoren, burua beste aldera jarri, xukadera alde horretan ipini, eta       beste begia garbitu eta lehortu.     * Pertsonak ukipen-lenteak edo betaurrekoak behar baditu, jarri ditzala;       edo lagundu jartzen.     * Pertsona kordegabe badago edo betazalen paralisia baldin badu, malko       artifizialak edo medikuak esandako pomada jarri beharko da begietan eta       begiak itxita mantendu beharko dira (korneako lesioak ekiditeko). Kasu       horietan, begiak garbitu ondoren lehortu behar direnean, lehortu aurretik       begiak itxi behar dira (kornea ez kaltetzeko).     * Prozedura bukatutakoan, erizainak eskularruak kenduko ditu eta esku-       garbiketa higienikoa egingo du.  ****** Begien higienean kontuan izatekoak ******     * Begien higienean ez erabili xaboirik, lesio kimikoak eragin baitaitezke.     * Betazalak poliki bereizi eta kontuz ureztatu, mina eta lesioak ekiditeko.     * Begiak narritaturik badaude edo pertsonak begietan azkura badu, igurztea       saihestu.     * Begi batean erabiltzen den materiala ez erabili beste begian (infekzioak       barreia daitezke).  3.2.2.7. Ahoko higienea Ahoko higienea behar bezala egiteko, oso garrantzitsua da osasun-heziketa. Jatordu bakoitzaren ondoren ahoko higienea egiteak duen garrantzia azpimarratuko du erizainak; eta, zenbaitetan, nola egin ere erakutsi beharko du.  Helburuak:     * Pertsonari higienea eta ongizatea eskaintzea.     * Infekzioak ekiditea.     * Ahoko mukosa hidrataturik eta egoera onean mantentzea.     * Osasun-heziketa ematea.  Ahoa garbitu aurretik jakin beharrekoak:     * Pertsonaren adina; pertsona zaharrek listu gutxiago jariatzen dute, eta       ahoa lehortu egiten zaie. Aho-mukosa meheagoa izaten da zahartzaroan.     * Pertsonaren osasun-egoera, pertsonak ahoko higienea egiteko zenbat       laguntza behar duen jakiteko.     * Aho-mukosan eragina izan dezakeen kirurgiarik edo tratamendurik ea hartu       duen pertsonak. Aho-mukosaren kirurgiaren ondoren higiene berezia egiten       da. Sendagai batzuek (diuretikoak, lasaigarriak…) aho-mukosa lehortzen       dute.     * Pertsonaren higiene-ohiturak, landu beharreko osasun-heziketak nolakoa       izan behar duen jakiteko.     * Pertsonaren dieta; janari gaziek eta gozoek ahoa lehortzen dute eta       hortzen erosioa eragiten dute.     * Pertsonak ordezko hortzeria duen ala ez.  Bere_kordean_dagoen_pertsonaren_ahoko_higienea: Materiala:     * Hortzetako pasta.     * Hortzetako eskuila (zurda bigunekoa).     * Edalontzia urarekin.     * Kolutorioa.     * Garbiontzia.     * Xukaderak.     * Paperezko eskuoihalak.  Teknika     * Erizainak esku-garbiketa higienikoa egingo du eta eskularru garbiak       jantziko ditu.     * Pertsonaren gorputz-jarrera: eserita.     * Materiala gertu ipini. Pertsonaren bularraldean xukadera bat jarri       (arropa ez bustitzeko).     * Hotzetako eskuila nola erabili erakutsi: lehenik, eskuila hezetu eta       pasta ipini. Eskuila hortzen tartean jarri 45ºko angelua osatuz,       eskuilaren zurdak hortz-tarteetan sartzeko moduan (ikus 3.4. irudia).     * Goiko hortzetan, eskuila beherantz mugitu behar da; beheko hortzetan,       berriz, gorantz; eta, gune murtxikatzaileetan, aurretik atzera.     * Hortzak eskuilarekin 5 minutuan garbitzeak duen garrantzia azpimarratu.     * Ahoa urarekin pasa, hortzetako pasta eta janari hondarrak ondo       kanporatzeko. Pertsona batzuek kolutorioa erabiltzen dute.     * Aho-ingurua ondo lehortu.     * Prozedura amaitutakoan, erizainak, eskularruak kendu ondoren, esku-       garbiketa higienikoa egingo du.  Kordegabe dagoen pertsonaren edo dependentzia-maila altua duen pertsonaren ahoko higienea: Materiala     * Xukaderak.     * Kolutorioa.     * Gazak.     * Zurezko-depresoreak (gazekin turundak eginda).     * Ahoa irekitzeko tresna (gehienetan ez da behar izaten).     * Baselina.     * Xurgatze-zunda, xurgagailuari lotua.     * Erretilua (giltzurrun formakoa).     * Xiringa (10 ml-koa).     * Aho-mukosa garbitzeko disoluzioa.  Teknika     * Erizainak esku-garbiketa higienikoa egingo du eta eskularru garbiak       jantziko ditu.     * Pertsonaren gorputz-jarrera: ahal bada, albora etzanda, ohe burua       jaitsita, burua beheraka duela (ahoko likidoa kanporantz irten dadin, eta       airebideetara joan ez dadin).     * Pertsona albora etzanda dagoela, xukadera bat pertsonaren kokots azpian       zabaldu. Pertsonaren bularra eta burukoaren azala ere xukaderarekin       estali (arropa ez bustitzeko).     * Giltzurrun formako erretilua masailen eta burukoaren tartean ipini.     * Aho-mukosaren, ezpainen eta hortz-haginen egoera behatu. Beharrezkoa       bada, ahoa irekitzeko tresna erabili.     * Pertsonak hortzak bereak baditu; lehen esan dugun bezala garbitu       eskuilarekin. Ordezko hortzeria badu, aurrerago esango dugun bezala       garbitu hotzeria.     * Ondoren, aho-mukosaren higienea egin; antiseptikoa duten turundekin aho-       mukosa garbitu, masailetako mukosa, ahosabaia, hortzoiak, ahoaren beheko       aldea, eta mihia. Gune bakoitzean turunda bat erabili, mikroorganismoen       barreiaketa ekiditeko (ikus 3.5. irudia).     * Ahoa urarekin pasatu, 10 ml-ko xiringarekin ura edo kolutorioa ahoaren bi       aldeetatik poliki sartu; indarrez sartuz gero, likidoa eztarrira eta       airebideetara sar daiteke, eta pertsonaren arnasketa zaildu. Ahoan sartu       den ura kanpoko erretilura irten dela egiaztatu. Ahoan sartutako likido       guztia irten ez bada, zundarekin xurgatu beharko da. Zundak mukosan ez du       zuzenean presiorik egin behar, kaltetu egin baitezake.     * Aho-ingurua lehortu, eta ezpainetan krema hidratatzailea (baselina…)       eman.     * Aho-mukosaren lehortzea ekiditeko, limoi-zukuaren tanta batzuk edo listu       artifiziala jar daiteke mihi gainean eta hortzoietan.     * Prozedura amaitutakoan, erizainak, eskularruak kendu ondoren esku-       garbiketa higienikoa egingo du.  Ordezko hortzeria duen pertsonaren ahoko higienea: Materiala:     * Ordezko hortzeriaren ontzia.     * Hortzetako eskuila.     * Hortzetako pasta.     * Kolutorioa.     * Edalontzia urarekin.     * Erretilua edo garbiontzia.     * Paperezko eskuoihalak.  Teknika     * Erizainak esku-garbiketa higienikoa eginda eta eskularru garbiak       jantzita.     * Ordezko hortzeria kendu eta erretiluan ipini.     * Hortzeria ondo garbitu ur epelaren zorrotadaren azpian eskuilarekin. Ur       beroak hortzeria desitxuratu dezake.     * Ahoa urarekin edo kolutorioarekin garbitu dezala pertsonak.     * Ordezko hortzeria heze dagoela jarri pertsonari; edo, bestela, ondo       identifikatutako ontzian sartu.     * Prozedura amaitutakoan, erizainak, eskularruak kendu ondoren, esku-       garbiketa higienikoa egingo du.   3.2.2.8. Ilearen higienea ****** Helburua ******     * Pertsonari ongizatea eskaintzea.     * Pertsonaren autoestima mantentzea edo hobetzea.     * Buruko larruazaleko lesioak saihestea; bizkarroien hazkundea ekiditea;       buruko larruazaleko zirkulazioa suspertzea.  Ilearen_higienea_ohean: Pertsonaren osasun-egoeraren eta dependentzia-mailaren arabera, ilea hainbat eratan garbi daiteke. Bainuontzian oso ondo garbi daiteke ilea; baina, zenbait kasutan, pertsona ezin izaten da ohetik atera. Kasu horietan, ilearen higienea ohean egin beharko da, eta gorputz osoaren garbiketa egin aurretik egingo da.  Materiala     * Plastikozko bi hule.     * Kotoia.     * Bi pitxar, ur beroarekin beteta (37ºC inguruan).     * Xanpua eta ile-egokitzailea.     * Xukaderak.     * Orrazia.     * Garbiontzia (iletik erortzen den ura jasotzeko).     * Aulkia (garbiontziari eusteko).  ****** Teknika ******     * Erizainak esku-garbiketa higienikoa egingo du eta eskularru garbiak       jantziko ditu. Txabusina janztea ere komeni da (uniformea ez zikintzeko).     * Giroko tenperatura egokia mantendu (25ºC). Ateak eta leihoak itxi.       Intimitatea zaindu.     * Pertsonaren gorputz-jarrera: ahoz gora, burua ohearen goiko aldean duela,       ohearen alde batera eta burkorik gabe.     * Pertsonaren burua dagoen aldean, aulkia jarri, eta, aulkiaren gainean,       ura jasoko duen garbiontzia. Huleak pertsonaren buru azpian eta sorbalden       azpian jarri, eta huleen gainean xukadera bat. Huleek, kanal bat eginez,       ohetik garbiontziraino iritsi behar dute (ikus 3.6. irudia).     * Pertsonaren ilea orraztu, eta lepoan eta sorbaldan xukadera bat jarri       (urak gorputza busti ez dezan). Sorbalden azpian burko bat jarri; lepoa       luzatzea lortzen da eta giharren gehiegizko tentsioa saihesten da.     * Pertsonaren belarrietara ura sartzea ekidin nahi bada, itxi belarriak       kotoiarekin.     * Ilea busti eta xanpua eman; hatz-mamiekin (azazkalekin ez) mugimendu       zirkularrak eginez, igurtzi eta masajea eman, kopetaldetik hasita,       atzerantz. Masajeak zirkulazioa suspertzen du.     * Xanpua eman ondoren urarekin pasatu, eta berriro xaboia eman eta urarekin       pasatu. Beharrezkoa bada, ile-egokitzailea eman. Xanpua eta ile-       egokitzailea nahiko urarekin kendu behar dira (xanpu-hondarrak ilea lehor       baitezake).     * Ilean dagoen ura eskuekin xukatu ondoren, ahalik eta gehien lehortu       xukaderarekin. Gero, ilea orraztu, eta ile-lehorgailuarekin lehortu       (gehiegi berotu gabe, eta lekuz maiz aldatuz).     * Berriro orraztu, eta, ahal bada, pertsonak nahi duen orrazkera egin.     * Prozedura amaitutakoan, erizainak, eskularruak kendu ondoren, esku-       garbiketa higienikoa egingo du.   3.3._OHEAK_EGITEA Ospitaleetan dauden oheak ez dira etxetakoak bezalakoak; artikulatuak izaten dira; pertsonaren burua, toraxa, belaunak edo hankak gorago edo beherago jar daitezke, eta, ohea bera ere gorago edo beherago jar daiteke. Ohe motaren arabera, ohea mugitzeko aukerak gehiago edo gutxiago izango dira. Ospitaleetako oheen neurriak, gehienetan, hauek izaten dira: 90 cm zabal eta 190 cm luze. Ohean zegoen pertsona etxera joan bada, eta beste pertsona batek sartu behar badu ohe horretan, oheko arropa zikina kendu ondoren ohea garbitu egingo da, eta, gero, oheko arropa guztia garbia jarriko da. Oheari dagokion armairua, mahaitxoa eta aulkia ere, garbitzaileak garbitzen ditu (ohearekin batera) beste pertsona batek ohea hartu aurretik. Ospitaleratuta dauden pertsona guztien oheko arropak egunean behin aldatzen dira gutxienez (gehienetan, goizetan). Pertsonak, bainatu ondoren, ez du ohe zikinean egon behar. Hori dela eta, gorputzaren higienearekin batera oheak egiten dira. Pertsona ohe barruan nahiz kanpoan dagoela egin daiteke ohea.  Helburuak:     * Gorputzeko higienea egitea. Oheko arropa zikina kentzea eta garbia       jartzea; eta, ondorioz, mikroorganismo kopurua gutxitzea.     * Pertsonari ongizatea ematea.     * Komunikazioa erraztea.  Materiala Ohea egin aurretik, material guztia prestatuta eduki behar da eta, gainera, arropa hori ohean jarri behar den hurrenkera berean; adibidez, lehendabizi izara jarri behar bada, arropa guztien gainean izara jarriko da. Pertsona guztiek ez dute arropa bera behar izaten ohean: batzuk hozberagoak izaten dira besteak baino, eta, gainera, osasun-egoeraren arabera, arropa gehiago edo gutxiago behar izaten da: gernu-inkontinentzia duen pertsonak babesleak beharko ditu; gorputz-jarrera aldaketak egin behar zaizkien pertsonen oheetan burko gehiago beharko dira, eta abar. Ohe bat osorik aldatzeko behar denmateriala,eta material hori prestatu beharreko hurrenkera, goitik behera, hau da:     * Lastairaren azala.     * Azpiko izara.     * Zeharkako izara eta babesleak (pertsonaren osasun egoeraren arabera behar       dira).     * Burkoa eta burkoaren azala.     * Goiko izara.     * Burusia.     * Ohazala.     * Arropa zikina jasotzeko zakua (aparte uzten da).  Oheko arropa, gutxienez, egunean behin aldatzen da: izarak, burkoaren azala eta sakro azpiko babesleak egunero aldatzen dira; ohazala zikina badago, egunero aldatzen da, eta, garbia badago, bi egunez behin; eta burkoa, burusia eta lastairaren azala, zikintzen direnean. Ohea errazago egiten da pertsona barruan ez dagoenean, baina, askotan, hainbat arrazoiengatik, pertsonak oheratuta egon behar izaten du. Ohea egiteko teknika azaltzeko, oheratuta dagoen eta dependentzia-maila altua duen pertsona baten ohea nola egin landuko dugu. Kasu horretan, gehienetan, ohea albo batetik bestera egiten da (ezkerretik eskuinera edo alderantziz); baina, pertsonak ezin badu albora etzanda egon, ohea goitik behera egiten da. Pertsona ohetik erortzeko arriskua dagoenean, ohearen bi aldeetan barandak jartzen dira, erorketak ekiditeko.  3.3.1. PERTSONA BARRUAN DAGOELA, OHEA ALBOTIK EGITEA Teknika     * Pertsonaren dependentzia-maila jakin eta osasun-egoera balioetsi,       pertsonak lagundu dezakeena jakiteko eta prozeduran zehar gerta       daitezkeen arazoak saihesteko (arnas arazoak baditu, oheburua ez dugu       jaitsiko…). Orain, dependentzia-maila altua duen pertsonaren ohea nola       egin azalduko dugu.     * Pertsonaren gorputzaren higienea egin behar bada, higienea egin ondoren,       berehala, oheko arropa aldatzen da.     * Egin beharreko prozedura garbi azaldu pertsonari.     * Material guztia gelara sartu eta eskura jarri.     * Gelan beste pertsonaren bat baldin badago, erdiko errezela zabaldu       intimitatea emateko.     * Oheratutako pertsona baten ohea egiteko bi pertsona behar izaten dira;       gehienetan, erizaina eta erizain-laguntzailea arduratzen dira lan       horretaz. Erizainak eta laguntzaileak, esku-garbiketa higienikoa egin       ondoren, eskularru garbiak jantziko dituzte, eta bata ohearen alde batean       jarriko da eta bestea bestean. Txabusina janztea komenigarria izaten da       (uniformea ez zikintzeko).     * Pertsonaren osasun-egoerak eragozten ez badu, oheburua jaitsi ohea plano       horizontalean geratu arte; horrela, izarak zimurdurarik gabe jartzea       errazagoa izaten da. Lanerako egokia den altueran jarri ohea (ohe batzuek       ez digute aukera hori ematen).     * Lastairaren azpitik arropa guztia atera; oheburuan, oinen parean, eta       eskuineko eta ezkerreko aldean.     * Oheko arropa banan-banan kendu eta garbitegiko arropa zikinaren zakuan       sartu. Erizainaren uniformea arropa zikinarekin ukitzea ekidin.     * Lehendabizi, ohazala kendu behar da. Garbia badago eta egun horretan       aldatu behar ez bada, goitik behera bildu (haizemaile baten itxura       duela), eta aulki batean utzi. Burusia garbia badago, ohazala bezala       bilduta utzi. Burkoa, azala kendu ondoren, aulkian utzi.     * Gaineko izararekin estalita egon behar du pertsona, intimitatea izateko       eta ez hozteko.     * Gorputza albo batera jartzen lagundu pertsonari; adibidez, ezkerraldera.       Alde horretako erizainak pertsonari eutsiko dio, eta gainerako materialak       (serum-ekipoa, zundak…) zainduko ditu. Barandak ere jarrita egon       daitezke, segurtasun gehiago izateko.     * Lastairaren azala bustita edo zikina badago, aldatu egin behar da.       Eskuinaldean dagoen erizainak lastairaren azal zikina biltzen du,       biribilduz, ohearen erdiraino.     * Gero, azpiko izara zikinak (zeharkakoa barne) biltzen ditu, biribilduz,       ohe erdiraino, zikina bilduz (ikus 3.7. irudia). Erabili ondoren botatzen       diren babesleak badaude ohean, kendu (zikina bilduz), eta, astindu gabe,       bota.     * Jarraian, azpiko izara garbia hartu, lastairaren gainean jarri, eta       astindu gabe (hautsaren eta mikroorganismoen barreiaketa ekiditeko)       zabaldu. Azpiko izara zabaldu ondoren, oheburuan eta oinen parean finkatu       izara oheari, eta bi ertzetan pleguak egin (ikus 3.8. irudia). Ohe       gainean geratzen den izara bildu (biribilduz), eta ohe erdiraino eraman.       Ohe erdian, izara zikinak eta izara garbiak bilduta egongo dira, baina       bakoitza bere aldetik, alde banatara bilduta (nahastu gabe).     * Zeharkako izara jarri behar bada (adibidez, ohea zikintzeko arrisku       gehiago dagoelako), ohe erdian zabaldu, eta biribilduz ohe erdiraino       eraman. Bestelako babesleak (presio-ultzerak ekiditeko…) jarri behar       badira, modu berean jarri.     * Bi aldeetan geratzen diren izaren muturrek berdintsuak izan behar dute;       hau da, bi aldeetan ohe azpian sartzeko nahiko izara izan behar du; eta       ez alde batean soberan eta bestean faltan.     * Azpiko izara zikin guztiak bilduta eta garbiak jarrita, izara horiek       ohearen erdi parean bi biribiletan geratuko direla esan dugu. Orduan,       eskuinaldera etzanda dagoen pertsonak, ezkerraldera etzan behar du (alde       horretako barandak jar daitezke, segurtasun gehiago izateko). Eskuineko       erizainak izara zikinak ohetik kenduko ditu, zikina bilduz eta astindu       gabe; eta, jarraian, oheko arropa garbia eta bestelako babesleak       zabalduko ditu, ondo tenkatuz. Lehenik, lastairaren azala (aldatu bada)       ondo finkatuko du; gero, azpiko izara oheburuan eta oin parean sartuko du       lastairaren azpian, ertzetako pleguak egin, eta ohearen alboetan       lastairaren azpian sartu. Ondoren, zeharkako izara jarri bada,       lastairaren azpian sartuko du, eta bestelako babesleak ohean zentratuko       ditu.     * Pertsonaren azpian geratuko den arropa ondo zabalduta (zimurrik gabe)       dagoenean, pertsona ahoz gora jar daiteke.     * Erizainak eta laguntzaileak goiko izara garbiari helduko diote bien       artean, bakoitzak esku banarekin; eta, izara garbia zabaltzen doazen       heinean, pertsonaren gainean dagoen izara zikina kenduko dute. Izara       garbiak zikina ukitzea ekidin behar da. Izara garbia lepoaldean soberan       utzi behar da (gero tolestu egin behar baita); eta oinen parean,       lastairaren azpian sartu behar da, eta ertzetako pleguak egin (ohe       alboetan ez da sartu behar lastairaren azpian).     * Burkoari azal garbia jarri, eta burkoa pertsonaren buru azpian ondo       jarri; zimurrik gabe eta pertsona eroso egoteko moduan.     * Burusia jarri behar bada, goiko izararen goiko ertzak baino 20 cm       beherago jarri. Ohazala burusiaren gainean ipini, eta, goiko aldean,       burusiaren azpian sartu ohazala, eta goiko izara ohazalaren gainera       tolestu.     * Oin parean, goiko izara bezala, burusia eta ohazala sartu, eta ertzetan       pleguak egin. Oin parean geratzen den oheko arropa gehiegi estutu gabe       utzi, oinetan presiorik egin gabe (behatzak kaltetu baitaitezke…).     * Oheburua altxatu, pertsonaren beharren eta desioen arabera.     * Oheko arropa ez da astindu behar, eta arropa zikina ahalik eta azkarren       sartu behar da garbitegiko zakuetan.     * Prozedura amaitutakoan, erizainek, eskularruak kendu ondoren, esku-       garbiketa higienikoa egingo dute.  3.3.2. PERTSONA OHE BARRUAN DAGOELA, OHEA GOITIK BEHERA EGITEA Pertsona batzuk ezin izaten dira alboetara mugitu; adibidez, saihets-hezurrak hautsita dituzten pertsonak. Kasu horietan ohea ezingo da albotik egin; goitik behera egiten da.     * Hasierako pausoak ohea albotik egiten denean bezalakoak dira: oheko       arropa guztia lastairaren azpitik atera, eta, ohazala eta burusia garbiak       badaude eta ez badira aldatu behar, aulkiaren gainean utzi lehen esan       dugun bezala. Burkoa, azala kenduta, aulkian ipini.     * Pertsona ahoz gora egongo da, eta goiko izararekin bakarrik.     * Pertsonaren gorputzaren higienea egin behar bada, gorputzaren goiko       aldeko higienea egin. Gorputzaren beheko aldeko higienea, berriz, gorputz       zati hori altxatzen denean egingo da.     * Zikina badago bakarrik aldatzen da lastairaren azala; azpiko izarak eta       gainekoa, berriz, beti. Azpiko izara zikina pertsonaren buru aldean       beherantz bildu (biribilduz). Jarraian, azpiko izara garbia oheburuan       sartu, eta, bilduta dagoela, beherantz jaitsi.     * Azpiko izara zikina beherantz bilduz, oin pareraino pasatu behar da, eta       azpiko izara garbia ere oin pareraino zabaldu behar da. Horretarako,       pertsonak zenbat lagundu dezakeen kontuan izan beharko da. Askotan,       jagoleen laguntza beharko da; jagoleek altxatzen duten bitartean,       erizainak eta laguntzaileak, biek batera, izara zikinak kentzen dituzte,       eta garbiak eta bestelako babesleak zabaldu. Aurretik, ohearen kontra       dagoen gorputz-aldearen higienea egin beharko da.     * Izaren ertzetako pleguak lehen esan dugun bezala egiten dira, eta goiko       izara, burusia, ohazala eta burkoa berdin jartzen dira.     * Arropa zikina lehenbailehen sartuko da garbitegiko zakuetan, gelan       bertan.     * Prozedura amaitutakoan, erizainek, eskularruak kendu ondoren, esku-       garbiketa higienikoa egingo dute.  3.3.3. OHEAK EGITERAKOAN KONTUAN IZATEKOAK     * Gelara beharrezkoa den arropa eraman; ez gutxiegi, ez gehiegi. Arropa       gutxiegi eramaten bada, gelatik irten beharko da, eta prozedura eten       egingo da; arropa gehiegi hartzen bada, berriz, mikroorganismoak pasa       daitezke arropetara.     * Prozedura amaitu bitartean, ahal den neurrian, ez hasi beste lanak       egiten.     * Arropa zikina banan-banan kendu, astindu gabe, eta dagokion zakuan       berehala sartu. Oheko arropa berria jartzerakoan ere ez da astindu behar.       Arropa astinduz gero, mikroorganismoen barreiaketa errazten da.     * Pertsonaren azpian geratzen den arropa zimurrik gabe dagoela egiaztatu       behar da.     * Pertsonak era seguruan egon behar du ohean; horretarako barandak erabil       daitezke.     * Prozeduran zehar, pertsonaren egoera behatu behar da: gehiegi nekatzen       bada, etenaldiak egin prozeduran.     * Ohea egiterakoan, komunikazio egokia lortzen saiatu.     * Pertsonaren intimitatea zaindu; agerian egon behar duen gorputz atalaren       arropa bakarrik kendu.  3.4._GORPUTZAREN_HIGIENEA_ETA_OHEA_EGITERAKOAN_GERTA_DAITEZKEEN_KONPLIKAZIOAK Pertsonaren gorputzaren garbiketa eta ohea egitea osasuna mantentzeko jarduerak dira. Hala ere, prozedura horiek egiterakoan, zenbait konplikazio gerta daitezke:     * Infekzioa (mikroorganismoen barreiaketagatik).     * Larruazalaren narritadura (izaren zimurrengatik, xaboi egokiak ez       erabiltzeagatik…).     * Traumatismoa (gorputz-jarrera egokia ez edukitzeagatik, ohetik       erortzeagatik…).     * Prozeduraez jasatea (gorputz-jarrera aldaketarekin arnas zailtasuna       agertzea…).     * Autoestimaren desoreka.  Pertsonaren gorputzaren higienea eta ohea egitea, pertsonaren zainketa- plangintzako erizaintza-jarduerak dira; jarduera garrantzitsuak, hain zuzen, pertsona ongi egoteko.  3.5._BIBLIOGRAFIA_BEREZIA Erabilitako bibliografia     * Barceló Riera, M.A., Miró Bonet, M. eta MartínPerdiz, A. (2003). Higiene       corporal de la persona encamada.Metas de Enfermería, 53, 18-22.     * Fuller, J. (2002). Utilizar de forma segura los productos para la higiene       de la prótesis dental.Nursing, 20(6), 46.     * García Rey, J. (1996). Ayudas técnicas para la higiene del paciente.Rol       de Enfermería, 217, 60-64.     * Perez Ruiz, I.M., Muñoz París, M.J. eta Pérez Galdeano, A. (2002).       Déficit total o parcial de autocuidados en la higiene.Enfermería Clínica,       12(3), 127-132.     * Robles Rangil, M.P., Córcoles Gallego, T., Torres Lizcano, M., Muñoz       Ruiz, F., Cantos de la Cuesta, Y., Arias Rivera, S., Parra Moreno, M.L.       eta Alía Robledo, M.I. (2002). Frecuencia de efectos adversos durante el       aseo del paciente crítico.Enfermería Intensiva,13(2), 47-56.  Bibliografia erabilgarria     * Caballero García, F.J., Caballero García, J.C. eta Ortolá Siscar, J.C.       (1998). Higiene de las prótesis dentales removibles en el anciano.Rev.       Esp. Geriatría y Gerontología, 33, 25-31.     * Calabuig Cabanes, M.J., Capuz Sendra, S., Oriola Flores, M., Quintana       Mayer, P. eta Seco Lozano, L. (2002). Medidas higiénicas de cavidad oral,       fosas nasales y estoma en el laringuectomizado.Enfermería Integral, 60,       VI-IX.     * Carrasco Blanco, M.I., Santana Padilla, B. eta Encinas Prieto, M.E.       (2000). XX Sesiones de Trabajo de la A.E.E.D.Percepción del paciente       encamado durante su higiene: una mejora en la calidad de los cuidados       (pp.183-188). Sevilla: AEDD.     * Lucas, Linda J. (2001). Consejos razonables acerca de los       audífonos.Nursing, 19(7), 19-21.     * Ramponi, Dense R. (2002). Extracción de lentes de contacto.Nursing, 20       (3), 30-31.  25 
