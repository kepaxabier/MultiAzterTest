










16. Gaia – Zoruen deskutsatzea


16. GAIA
ZORUEN DESKUTSATZEA
16.1. SARRERA
Autonomia Erkidegoek zoru kutsatuen inbentarioaegin behar dute, horrek honako
fase hauek hartzen ditu barne:
- Poluituta egon daitezkeen kokalekuakidentifikatzea.
- Leku kutsatuen hierarkizazioa; tokian bertan diren (on-site) arriskuen eta
ingurunean (off-site) sor ditzaketen kalteen arabera egina. Bestelako faktoreak
ere kontuan izan behar dira, hala nola irizpide hidrogeologikoak, lurrari
emango zaion erabilera eta poluitzaileen toxikotasuna eta mugikortasuna.
- Lurzoru poluituak ezaugarritzea: gune kutsatuaren dimentsioa eta kutsaduraren
magnitudea zehaztu behar dira. Normalean, kutsatzaileen zazpi talde
kuantifikatzen dira: metalak, konposatu inorganikoak, konposatu aromatikoak,
hidrokarburo aromatiko poliziklikoak, klorodun hidrokarburoak, plagizidak eta
bestelako konposatuak.
- Zoru kutsatua tratatzea: gune poluitua berreskuratzea eta deskutsatzea.
EAEn, lurzoruaren poluzioa prebenitzeko eta zuzentzeko 1/2005 Legearen arabera,
edukitzaile eta zoruen jabe diren pertsona fisiko edo juridikoen oinarrizko
betebeharra da zorua babestea. Horretarako, lurzoruaren kalitatea ezagutu eta
kontrolatu behar dute, eta, aurrea hartzeko neurriak, babes-neurriak eta
berreskurapen-neurriak hartu behar dituzte.
Zoru kutsatuaren tratamendurik hoberena aukeratzeko, zoruaren ezaugarriak ongi
ezagutu behar dira. Horretarako, garrantzitsua da zoruan dauden poluitzaileei
buruzko informazio ugarijasotzea. Honako hau da lanerako metodologia: erauzketa
egiten da eta, ondoren, metodo analitikoen bidez zehazten dira konposatuak.
Zoru poluituaren ezaugarriak jakin ondoren, hura berreskuratzeari ekiten zaio.
Horretarako zenbait teknika daude, eta hiru maila nagusietan sailkatzen dira:
- In situ teknikak: ez da zoruaren indusketa egin behar. Tratamendua leku
berean egiten da.
- On-site teknikak: zoruaren indusketa egiten da, eta eremu berean tratatzen
da.
- Off-site teknikak: zoru poluituaren indusketa egiten da; tratamendua egiten
den instalazioraino eramaten da, eta, azkenean, haren jatorrizko lekura
bueltatzen da. Teknika horiek inbertsio handiagoa behar dute, baina azkarragoak
dira eta emaitza hobeak lortzen dira.
Gaur egun gehien erabiltzen diren teknologiak termikoak, fisiko-kimikoak eta
biologikoak dira.
16.2. TEKNOLOGIA TERMIKOAK
Erabiltzen diren teknologia termikoak off-site dira. Teknika horiek
poluitzaileak lurrundu edota suntsitu egiten dituzte, tenperatura altuak
erabiliz. Zenbait mota daude:
16.2.1. Errausketa
Lurzorua modu kontrolatuan erretzean datza. 870 eta 1200 ºC bitarteko
tenperaturak eta gehiegizko oxigenoa erabiltzen dira. Poluitzaile organikoak
(olioak, petrolioa, disolbatzaileak, hidrokarburo aromatiko poliziklikoak,
etab.) eta ez-organiko batzuk kentzeko erabil daiteke; metalak, ordea, ez dira
deuseztatzen. Kasu batzuetan, erregaia gehitu behar da oxidazio-prozesua
hasteko.
Errausketa-prozesuan, kutsatzaileak termikoki deuseztatzen dira. Beroaren
intentsitatearen arabera, kutsatzaileak baporizatu eta/edo deuseztatzen dira.
Konposatu toxikoak oinarrizko elementuetan eraldatzen dira, hala nola
hidrogenoa, karbonoa, kloroa, nitrogenoa; horiek oxigenoarekin elkartzen dira
beste konposatu batzuk eratzeko, esaterako: CO2, NOx eta SOx.
Prozesua off-site egiten da; hau da, zoruaren indusketa egin eta
errauskailuetara eramaten da. Errekuntzan sortzen diren hondar-gasak araztu
behar dira, metalak, azidoak edo errauts partikulak kentzeko. Gas garbiagoak,
zeinek ur lurruna eta karbono dioxidoa bezalako osagaiak baitituzten,
atmosferara isurtzen dira. Errausketaren ondoren geratzen den zorua edo
errautsa zabortegi batera eraman daiteke, edo lekuan bertan hondoratu. Geratzen
den material kantitatea jatorrizko material kutsatuaren kantitatea baino askoz
txikiagoa da.
16.1. irudian, prozesuaren funtzionamendua azaltzen da:
   ITURRIA: Miliarium. Ingeniería Civil y Medio Ambiente (www.miliarium.com).
                  16.1. irudia.Errausketa-prozesuaren eskema.
Eraginkortasuna handia da (% 99 baino handiagoa). Honako hau da eragozpen
nagusia: tenperatura altuek zoruaren materia organiko naturala suntsitzen dute
eta, beraz, hori biologikoki inerte geratzen da.
16.2.2. Desortzio termikoa
Ex situ (off-site) egiten da tratamendu hori. Metodo horretan, zorua berotzen
da (250-600 ºC bitartean) konposatu organiko lurrunkorrak eta metal hegazkorrak
–esaterako, merkurioa (Hg)– lurruntzeko. Hautsa eta substantzia kimiko
kaltegarriak gas-korrontetik bereizten dira, eta segurtasunez kentzen dira.
Zoru garbia bere jatorrizko lekura bueltatzen da. 16.2. irudian, prozesuaren
eskema erakusten da.
  ITURRIA: Miliarium. Ingeniería Civil y Medio Ambiente (www.miliarium.com).
                  16.2. irudia.Desortzio termikoaren eskema.
Metodo hori honako konposatu hauen bereizketan da aplikagarria: findegi baten
hondakinetan dauden konposatu organiko lurrunkorrak, zuraren industrian sortzen
diren hondakinak, pestizidak, pintura hondakinak, etab. Ezin da erabili
substantzia inorganikoak bereizteko.
16.3. TEKNOLOGIA FISIKO-KIMIKOAK
16.3.1. Erauzketa fisiko-kimikoa
Kutsatzaileak jariakin bat erabiliz bereizten dira, eta, ondoren, jariakina
teknika egokien bidez garbitzen da.
Prozedura oso sinpleak badira ere, eraginkorrak izateko, baldintza batzuk bete
behar dira: zoruaren iragazkortasunak eta poluitzaileen mugikortasunak handiak
izan behar dute. Bestalde, metodo horiek ez dira aplikagarriak zoruaren
adsortzio-ahalmena handia bada. Zenbait metodo bereizten dira.
-Zoruen garbiketa
Poluitzaileak zorutik erauzten dira ur-ingurune bat erabiliz (ura, azidoak,
baseak). Metal astunen kasuan, erauzketa azidoak emaitza onak lortzen ditu. Ur-
disoluzioak kutsatzaileak mobilizatzen ditu, eta, ondoren , ur-disoluzioa atera
eta araztu egin behar da.
Teknika hori in situ edo off-site egin daiteke, eta hainbat poluitzaile mota
kentzeko erabili, batez ere metalak, petrolioaren deribatuak, KOL eta
plagizidak. Hala ere, haren eraginkortasuna txikia da buztin-kontzentrazio
handia duten zoruekin.
In situ egindako prozeduran (16.3. irudia), ur-disoluzioa lubaki eta putzuen
bidez sartzen da, eta putzuen bidez ateratzen da, ponpak erabiliz.
                      ITURRIA: Miguel García.ITGME. 1995.
           16.3. irudia.In situ egindako zoruen garbiketaren eskema.
16.4. irudian,off-site egindako prozeduraren eskema agertzen da.
  ITURRIA: Miliarium. Ingeniería Civil y Medio Ambiente (www.miliarium.com).
          16.4. irudia.Off-site egindako zoruen garbiketaren eskema.
-Erauzketa kimikoa
Aurreko teknikaren antzekoa da, baina, kasu honetan, erauzketa egiteko
erabiltzen den ingurune likidoa disolbatzaile organiko bat da. Konposatu
organikoak (olioak, petrolioa, disolbatzaileak, etab.) kentzeko erabiltzen da,
baita kontzentrazio handietan daudenean ere.
-Erauzketa in situ hutsa eta airea erabiliz(lurrunen erauzketa)
Lurrunen erauzketa (soil vapor extraction, ingelesez) in situ aplikatzen den
teknika bat da konposatu organiko lurrunkorrak erauzteko. 16.5. irudian
agertzen den moduan, putzuak maila freatikoaren gainean zulatzen dira, eta
hutsasortzen da, zoruan dauden konposatu organiko lurrunkorren migrazioa gerta
dadin. Gasak bilketa-putzuen bidez atera eta arazten dira, kutsatzaileak
bereizi ahal izateko. Prozesuaren hondakinek beste tratamendua jasaten dute,
edo segurtasunez metatzen dira. Teknika horrek kutsadura atmosferikoa sor
dezake. Erauzketarako putzuak airea injektatzeko putzuekin konbina daitezke,
kutsatzaileak errazago lurrun daitezen (ikusi 16.5. irudia).
  ITURRIA: Miliarium. Ingeniería Civil y Medio Ambiente (www.miliarium.com).
           16.5. irudia.Erauzketa in situ hutsa eta airea erabiliz.

Oinarrizko teknikaren etekina handitzeko, zenbait hobekuntza egin daitezke:
    * Lurraren gainazala itxi, putzuetarako fluxua errazteko.
    * Aire beroa injektatzea, tenperatura handitzeko eta KOLen baporizazioa
      errazteko.
Teknika horren mugak aztertzeko, honako faktore hauek izan behar dira kontuan:
    * Lurrunkortasuna: poluitzaileen lurrunkortasuna zenbat eta handiagoa izan
      hainbat eta errazagoa izango da erauzketa-prozesua.
    * Adsortzioa: metodo hori ezin da erabili zoruak adsortziorako ahalmen
      handia badu, kutsatzaileak atxikita gelditzen direlako.
    * Airearekiko iragazkortasuna: zoruaren porotasuna zenbat eta handiagoa
      izan hainbat eta errazagoa izango da aire-korrontea eratzea.
    * Tenperatura: lurruntzen laguntzen du.
    * Hezetasuna: hidrokarburoak poroetan dagoen uretan geratuko lirateke, eta
      haien ex-situ tratamendua ez litzateke gas korronte batena izango.
16.3.2. Elektroerremediazioa
Metal astunak kentzeko teknika da, eta fenomeno elektrozinetikoak erabiltzen
ditu. Zoruan eremu elektriko bat aplikatzean datza, eta in situ edo off-site
egin daiteke.
Elektroerremediazio-teknikan, intentsitate txikiko korronte zuzena aplikatzen
da zoru poluituan, anodoak eta katodoak erabiliz. Eremu elektrikoak
elektrodoetarantz mugiarazten ditu espezie kargatuak. Hala, katioiak (ioi
metalikoak, amonioa eta karga positiboa duten konposatu organikoak) katodorantz
mugituko dira, eta anioiak (kloroa, zianuroa, fluoruroa, nitratoak eta karga
negatiboa duten konposatu organikoak) anodorantz mugituko dira (ikus 16.6.
irudia).
ITURRIA: J. Van Deuren, T. Lloyd, S. Chetry, R. Liou, J. Peck.Remediation
Technologies Screening Matrix and Reference Guide. EPA Platinum International
Inc. 2002.
             16.6. irudia.Elektroerremediazio-prozesuaren eskema.
16.3.3. Solidifikazioa/estabilizazioa
In situ edo off-site egin daiteke. Teknika horren bidez, poluitzaileen
disolbagarritasuna, erreaktibotasuna edo mugikortasuna murriztu nahi dira.
Horretarako, haien egoera kimikoa aldatu edo fisikoki geldiarazten da, agente
egonkortzaile bat erabiliz (egonkortzea); edo poluitzailea duen hondakina erraz
eta segurtasunez manipula daitekeen solido batean eraldatzen da, lurrunketa,
lixibiazioa edo ihesak eragozteko (solidifikazioa). Prozesua 16.7. irudian
erakusten da.
  ITURRIA: Miliarium. Ingeniería Civil y Medio Ambiente (www.miliarium.com).
16.7. irudia.Solidifikazio/estabilizazio-prozesuaren adierazpide sinplifikatua.

Honako finkatze-ingurune hauek erabiltzen dira: zementua, asfaltoak,
silikatoak, puzolarriak (basaltoa duten arroka bolkanikoak), polimero
organikoak, etab. Olioak, konposatu organiko ez-hegazkorrak (PCB) eta metal
astunen errautsak dira tratamendu hori jasan dezaketen poluitzaile nagusiak.
16.3.4. Beiratzea
In situ edo off-site egin daiteke. Teknika horretan(ikusi 16.8. irudia),zorua
tenperatura oso altuetan (1600-2000 ºC) berotzen da,korronte elektrikoa
erabiliz, haren fusioa eragiteko. Korrontea gune poluituan sartuta dauden bi
elektrodoetaraino eramaten da, eta, horrela, bien artean dagoen zorua urtu
egiten da. Zoruaren fusioa gertatzen den heinean, elektrodoak lurperatuz doaz;
horrela, sakonera handiagoan dagoen zoruaren fusioa ere gertatzen da.
  ITURRIA: Miliarium. Ingeniería Civil y Medio Ambiente (www.miliarium.com).
                   16.8. irudia.Beiratze-teknikaren eskema.
Energia elektrikoa mozten denean urtu den zorua hoztu eta beiratu egiten da;
hau da, beiraren antzeko materialez osaturiko bloke solido batean eraldatzen
da. Elektrodoak bloke solidoaren parte bihurtzen dira. Beiratzea gertatzen
denean, zoruaren jatorrizko bolumena murriztu egiten da. Horren ondorioz,
zoruaren gainazala hondoratu samar gera daiteke. Azalera hori zoru garbiz
betetzen da zoruaren maila mantentzeko.
Teknologia hori erabiltzen denean, zoruen deskutsatzea bi prozesuren ondorio
da:
    * Konposatu kimiko ez-organikoak (metal astunak batez ere) sortu den
      beirazko masan harrapatuta geratzen dira. Hala, euri-uraren
      infiltrazioaren eraginez gerta litekeen lixibiazioa ekiditen da.
    * Konposatu organikoak deuseztatu eta lurrundu egiten dira aplikazio-
      tenperaturan. Lur-gainazalean gasak biltzeko eta arazteko sistema bat
      instalatu behar da.
In situ beiratze-teknika erasokorra da, baina oso eraginkorra konposatu oso
errefraktarioak, dioxinak edo PCBak dituzten zoruak deskutsatzeko. Teknika hori
erabiltzen bada, honako faktore_hauek izan behar dira kontuan:
   1. Zoruaren hezetasuna. Zoru hezeak lehortu behar dira ur-lurrunik ez
      eratzeko. Ur-lurruna eratuz gero, tenperatura altuetan dagoen material
      urtuaren zipriztinak sor daitezke lur-gainazalean. Gainera,
      eraginkortasun energetikoa galtzen da, sortzen den beroaren zati bat ura
      lurruntzeko erabiltzen delako, zoruaren fusioan erabili beharrean.
   2. Gatzen eta azidoen edukia. Gatz-eduki handiko zoru azidoek konduktibitate
      elektriko handia dute. Hala, erresistentzia txikia jartzen diote
      korrontearen igarotzeari, eta beroketa eragozten da.
   3. Porotasuna. Porotasun oso handiko zoruek korronte elektrikoaren
      eraginkortasuna murrizten dute.
   4. Zoruaren konposizioa. Materia organiko sugarriaren edo obra-hondakinen,
      txintxorren, eta gisa horretako material kantitate oso handia badago,
      teknika horren aplikazioa mugatu egiten da. Beharrezkoa da material
      beiratzaileen kantitate egokia egotea.
16.4. TEKNOLOGIA BIOLOGIKOAK
16.4.1. Landfarming
Teknika horretan, beharrezkoa da zoruen indusketa egitea eta gainazal iragazkor
baten gainean ezartzea. Mintz hori gune kutsatuaren ondoko gainazal batean edo
gune poluitutik hurbil zulatu den igerileku batean kokatzen da (ikusi 16.9.
irudia), eta, gainean garbitu beharreko zorua ezartzen da. Gainera, drainatze-
sistema bat erabiltzen da lixibiatuak jasotzeko. Lixibiatuek arazketa-
tratamendua jaso beharko dute.
  ITURRIA: Miliarium. Ingeniería Civil y Medio Ambiente (www.miliarium.com).
        16.9. irudia.Landfarming teknikaren adierazpide sinplifikatua.
Deskutsatzea zoruan dauden mikroorganismoen ekintzaren ondorio da. Tratamendu
horrek badu abantaila bat: konposatu organikoen biodegradazioa gertatzeko
baldintza optimoak kontrolatu ahal izatea. Prozedura horretan, honako baldintza
hauek kontrolatzen dira:
    * Hezetasuna: ureztatze-sistema bat erabiliz ura gehitzen da.
    * Aireztapena: zorua mekanikoki irauli egiten da, aldian-aldian.
    * pH: neutraltasunetik hurbil mantendu behar da. Horretarako, kareharrizko
      zuzenketak gehitzen dira azidotasuna handitzen bada.
    * Bestelako zuzenketak: mantenugaiak, mikroorganismoen inokulazioak…
Oro har, kutsatzaileak metro erdiko altuera duten guneetan tratatzen dira. Nahi
den arazketa maila lortzen denean, zoru hori kendu eta beste geruza bat
gehitzen da. Kasu batzuetan, egokia izan daiteke lehenengo geruzaren gainazala
bakarrik kentzea, eta tratatu beharreko hondakin berria gainean isurtzea, beste
geruzaren mikrobioen ekintza aprobetxatzeko.
Landfarming teknika eraginkorra da petrolioaren hidrokarburoak dituzten
findegietako lokatzen tratamendua egiteko. Nahasketan osagai oso hegazkorrak
badaude, atmosferara isur daitezke mikroorganismoek degradatu baino lehen.
16.4.2. Konpostajea
Zoru kutsatuen konpostajea prozesu biologiko kontrolatua da, zeinean
kutsatzaile organikoak kaltegabeko substantzietan eraldatzen baitira. Prozesu
horretan, mikroorganismo aerobioek hartzen dute parte, eta nekazaritzan erabil
daitekeen produktu egonkor bat sortzen dute (konpost izenekoa). Zoru kutsatua
oso biodegradagarria den materialarekin nahasten da (zura zatiak, lastoa,
etab.) eta haren degradazio biologiko aerobioa gertatzen da.
 Konpostajea egiteko, zenbait diseinu erabil daitezke, hala nola:
    * Pila estatiko aireztatuak. Zorua pilatan multzokatu egiten da, eta
      barruan dauden soplante edo huts-ponpen bidez aireztatu egiten dira.
    * Mekanikoki irabiatutako erreaktorea. Zorua erreaktoreetan sartzen da, eta
      aireztapena lortzeko mekanikoki irabiatu egiten da.
    * Windrow composting. Aukerarik errentagarriena eta gehien erabiltzen dena.
      Zorua pila luzeetan jartzen da, eta aldian-aldian nahasten dira ekipo
      mugikorrak erabiliz.
Konpostaje-prozesua zoruen deskutsatzean erabiltzen da baldin eta konposatu
organiko biodegradagarrien kantitatea handia bada, eta emaitza oso onak lortzen
dira hidrokarburo aromatiko poliziklikoekin kutsatutako zoruetan. Beste alde
batetik, KOLen kantitate oso handiak konpostaje-piletatik datozen gas-isurketen
tratamendua egitera behartzen du.
16.4.3. Bioerremediazioa
Zoruaren kutsatzaile organikoen biodegradazioa eragitean datza, zoruan dauden
mikrobio-populazioen (autoktonoak) edo kanpokoen (aloktonoak) estimulazioaren
bidez. Estimulazio hori mantenugaiak (nitrogenoa eta fosforoa) eta oxigenoa
injektatuz lortzen da (behar den oxigenazioa aireztapenaren bidez edo hidrogeno
peroxidoa bezalako erreaktibo kimikoak aplikatuz lor daiteke). Tratamendu hori
in situ, on-site edo ex situ egin daiteke.
In situ tratamendua zoru iragazkorretan erabiltzen da, gainazal azpiko
horizonteak kutsatuta daudenean. Putzuen bidez, mikroorganismoak (eta
mantenugaiak) dituen ura injektatzen da (ikusi 16.10. irudia). Ur kutsatua
gainazalerantz ponpatu eta araztu egiten da, eta berriro hasten da zikloa.
 ITURRIA: Xavier Doménech.Química del Suelo: El Impacto de los Contaminantes.
                           Madrid. Miraguano. 1995.
          16.10. irudia.In situ egindako bioerremediazioaren eskema.
On-site tratamenduan, zoruaren indusketa egin eta igerileku antzeko batzuen
gainean uzten da (ikusi 16.11. irudia). Igerileku horiek hareazko hondo bat
dute, material iragazgaitz batez inguratua (geruza plastiko bat, adibidez), eta
uraren drainatze-sistema bat. Gainazala mantenugaitan aberatsak diren eta
mikroorganismoak dituzten soluzioekin ureztatzen da.
 ITURRIA: Xavier Doménech.Química del Suelo: El Impacto de los Contaminantes.
                           Madrid. Miraguano. 1995.
          16.11. irudia.On-site egindako bioerremediazioaren eskema.
16.4.4. In situfitoerremediazioa
Landareen erabileran oinarritzen den teknologia horretan, zoruan dauden
kutsatzaileen kentze-, transferentzia-, egonkortze- edota degradazio-ekintzak
egiten dira.Landareek metalak deskonposatu edo egonkortzen dituzten eta
kutsatzaile organikoak degradatzen dituzten iragazki biologikoen antzera
jokatzen dute (ikus 16.12. irudia).
Honako hauek dira fitoerremediazioaren ezaugarri nagusiak:
    * Garbiketa-teknika geldoa da, estetikoki atsegina, eta eguzki-energiaren
      menpekoa.
    * Aplikazio denbora beste deskutsatze-teknologia mota batzuena baino
      luzeagoa da.
    * Kostu ekonomikoa txikia da.
    * Gainazaleko kutsadura badago eta azalera oso handia ez bada erabiltzen
      da.
    * Hainbat kutsatzaileren kasuan erabil daiteke, baina metalen erauzketan
      erabiltzen da batez ere.
           16.12.irudia.In situ fitoerremediazio-teknikaren eskema.

Fitoerremediazioa beste metodo batzuk baino askoz geldoagoa da eta sustraiak
heltzen diren sakontasuneraino iristen da bakarrik. Hala, teknika hori beste
teknikak aplikatu ondoren geratzen diren poluitzaileen azken arrastoak kentzeko
erabili ohi da.
Lurzoru kutsatuen garbiketa bideragarria edo beharrezkoa ez bada, zoruaren
arriskuak prebenitzera edo murriztera bideratuta dauden ekintzak egin daitezke.
Normalean, neurri zuzentzaileek kutsatzaileen migrazioaren eta horien zuzeneko
ukipenaren prebentzioa dute helburu. Gainazala estaltzeada horretarako ohiko
neurri bat, zenbait material erabiliz (asfaltoa, buztinak, plastikoak);
horrela, kutsatzaileak estalitako gunean metatzen dira.


13
Ingurumen Kutsaduraren Tratamendua

