







7. IKASGAIA: Arau konbentzionalak. Nazioarteko tratatua (II)

   1. Tratatu batek behartuta egoteko Estatuaren adostasunaren agerpena.
   1. Estatuaren adostasuna emateko erak nazioarteko ordenamenduan
   2. Espainiako ordenamendu konstituzionaleko arauak
   1. Tratatuen konstituzionalitate-kontrola Espainiako ordenamendu
      konstituzionalean.
   2. Tratatuen erreserbak
   1. Erreserbaren kontzeptua
   2. Erreserben formulazioa, onarpena eta eragozpena
   3. Erreserben ondorioak
   4. Espainiako zuzenbideak gai honetan dauzkan xedapenak



   1. Tratatu batek behartuta egoteko Estatuaren adostasunaren agerpena

a) Estatuaren adostasuna emateko erak nazioarteko ordenamenduan

Historikoki tratatu batean obligatua geratzeko adostasuna ratifikazioaren bidez
eman izan da. Nazioarteko egintza hau Aintzinean Erregeak tratatua negoziatu
zuen ordezkariari emandako botere osoen konfirmazioa zen. Beranduago, iraultza
frantsesa eta amerikarraren ondorioz eta batipat parlamentuaren kontrol lanaren
sorrerarekin egintza honek Parlamentuak botere exekutiboari emandako baimen edo
onarpen izaera hartuko du, honela azken honek Estatua obligatua geratzeko
behin-betiko adostasuna emateko ahalmena lortuz. Modu honetan, sistema
demokratikoetan ratifikazioa edo Parlamentuak emandako onarpenak barne
zuzenbideko egintza bat dugu, bere helburua delarik exekutiboari ahalmena
ematea nazioarte mailan Estatuaren adostasuna emateko.

XIX. mendean zehar, ratifikazioa nazioarte mailan Estatu batek bere adostasuna
emateko forma ezinbestekoa kontsideratu zen. Mende horren bukaeratik egoera hau
asko aldatu da. Alde batetik, ezin da ahaztu Konstituzio gehienetan tratatu
guztiek ez zutela Parlamentuko onarpen edo ratifikazioa behar. Bestetik,
nazioarteko harremanen beharrak obligatzeko forma abrebiatuak erabiltzea
bultzatu dute. Honekin batera, nazioarte mailan obligatzeko forma berriak
garatu dira, hauen artean azpimarratu daitezke onarpena, onespena eta
ratifikazioa, azken hau aldeanitzeko tratatuen zabaltzearen ondorio. Beraz,
orohar, nazioarteko praktikak Estatua obligatua geratzeko forma aniztasuna
erakusten digu; eta kasu konkretuan, tratatuaren negoziatzaileek erabaki
beharko dute hauetako zein erabili (Vienako Hitzarmenaren 11. Art).

Artikulo horrek jasotzen duen irizpide orokorrari jarraituz 12-15 artilkulo
bitartean jasotzen dira obligatua geratzeko forma ezberdinen eraentza.

Tratatu batean obligatua geratzeko adostasuna printzipioz tratatuaren
osotasunera dago zuzenduta. Halere, tratatuak horrela jasotzen badu edo aldeek
horrela erabakiz gero Estatu batek tratatu batean partzialki obligatzeko aukera
izango du. Dena den, hau ez da ohiko praktika bat. Salbu, tratatuak aukera hori
espreski jasotzen duen kasuetan. Tratatuak aukera ematen badu bere edukinaren
zati batean bakarrik obligatua geratzeko, orduan adostasuna xedapen konkretu
horiei zuzenduta egon beharko da efektuak izan ditzan.

Azkenik, esan behar da obligatzeko adostasuna Estatu bakoitzak momentu jakin
batean ematen duela: adostasun horren berri nazioarteko eremuan ematen denean.
Adostasuna emateko bidea sinadura edo instrumentuen eskualdatzea badira,
ekintza hori gertatzerakoan emango da adostasuna. Ratifikazio, onespen eta
onarpenaren kasuan berriz adostasuna ez da sinadurarekin batera etorriko,
baizik eta honen berri nazioarte eremuan ematen denean; eta hau Vienako
Hitzarmenaren 16. Artikuloa jarraituz instrumentuen eskualdatze momentuan edota
instrumentuaren gordailapena egiterakoan gertatuko da. Bi ekintza hauek
egiterako orduan ekintza hau akta baten bidez jasotzen da. Estatu eta
Nazioarteko erakundeeen arteko tratatuen kasuan gauza bera esan daiteke.
Irakurri 11-17 Vienako 1986ko Hitzarmena.


   1. Espainiako ordenamendu konstituzionaleko arauak

Tratatu baten ospakizunaren azken fasea adostasunaren adierazpenak osatzen du.
Sistema autoritarioetan adostasun hau egoteko nahikoa izaten da botere
exekutiboaren partehartzea; sistema demokratikoetan, berriz, gobernuaren
ekintzaren gainean nolabaiteko kontrol parlamentarioa ezartzen da. Honela,
Botere Legegilearen partehartzea ematen da Estatuaren borondatearen formazio
prozesuan, gobernua parlamentuari baimena edo onarpena eskatuz, zenbait
tratatuen kasuetan, Estatua obligatua geratzeko. Espainiar Konstituzioaren
kasuan eraentza hau 93 eta 95 artikulo bitartean aurkitzen dugu.

Espainiar sistema konstituzionalaren oinarrizko aspektuak hiru organu
ezberdinen arteko eskuduntza banaketaren inguruan antolatzen dira: Gobernua,
Gorte Orokorrak eta Erregea. Zenbait kasutan Auzitegi Konstituzionalaren eta
Estatu Kontseiluaren partehartzearekin (K. 95. Art).

    * Tratatuen azken fase honetan ekimena Gobernuari dagokio. Modu honetan,
      Gobernuari dagokio Gorteen baimena edo onarpena jasotzea. Konstituzioaren
      93 eta 94.1 artikuloei jarraiki. Konkretuki Ministro Kontseiluari dagokio
      nazioarteko tratatuak Gorteetara igortzea, 94 eta 96.2 artikuloetan
      jasotakoa jarraituz.
    * Gorteen zeregina, kasu hauetan, haseratik muga bat aurkitzen du. Izan ere
      95.1 artikuloak dioenez konstituzioaren kontrako xedapenen bat duten
      tratatuek Konstituzioaren aurretiko berrikuspena eskatzen dute.
      Berrikuspena Konstituzioko X. Atala jarraituz egingo da.
    * Gorteen partehartzea ez du akordioaren izena edo adostasunaren emate
      moduak finkatzen. Irizpide material batek finkatzen du Gorteen
      partehartzea. Beraz, Konstituzioak kontutan hartzen duena nazioarteko
      arauaren edukin eta efektua izango da. Honela, Konstituzioak tratatuek
      jasotzen dituzten gai ezberdinen arabera, adostasuna adierazteko modu
      ezberdinak aurrezagutzen ditu. Hau 93 eta 94.1 artikuloetan jasotzen den
      eraentza bikoitzan islatzen delarik.
    * Nazioarteko tratatu bat horietako talderen batean sartzerik ez badago,
      Gobernuak, Ministro Kontseiluan bilduta, erabaki dezake Gorteen
      partehartzerik gabe eta honen baimenik gabe Estatuaren adostasuna
      adieraztea; izan ere, 94.2 artikuloak esaten duenez, kasu hauetan
      Gobernuaren betebehar bakarra behin adostasuna eman eta gero Gorteak
      informatzea izango da.
    * Organu bakoitzaren zereginaren gakoa tratatuaren edukina nolakoa den
      kalifikatzeko eskuduna den organuan egongo da; izan ere, segun eta
      tratatu baten edukina 93 eta 94.1 artikuloen barne kokatzen bada edo
      bestalde 94.2 artikuloaren barne, emaitza ezberdina izango da. Kasu
      batzuetan Gorteen baimena behar baita eta beste batzuetan ez. Kalifikazio
      hori lehen momentu batean Gobernuak egingo du, lan honetan Estatu
      Kontseiluaren laguntza izango duelarik (aurretiko kontsultaren beharra).
    * Azkenik, Konstituzioaren 63.2 artikuloak esaten du Erregeari dagokiola
      Estatuaren adostasuna adieraztea tratatu bategatik obligatua geratzeko.
      Espainiaren kasuan irizpide formal bat jarraitzen da Erregearen lana
      finkatzeko. Honela, ratifikazioa edo atxikipena eskatzen duten tratatuen
      kasuan Erregeak adierazi beharko du Estatuaren adostasuna.


   1. Tratatuen konstituzionalitate-kontrola ordenamendu konstituzionalean


Nazioarteko tratatuen konstituzionalitate kontrola 95.2 eta 161.1.a)
artikuloetan dago jasoa. Lehenengoan esaten denez, bai Gobernuak bai
ganbaretako bakoitzak posible duela Auzitegi Konstituzionalari eskatzea ea
tratatu baten xedapenek Konstituzioarekin bat datozen adieraztea. Bigarren
artikulo horretan berriz, Auzitegi Konstituzionalaren eskuduntza eta eskumena
aurrezagutzen da lege mailako arauen (tratatuak barne) kontrako
konstituziokontrakotasun helegiteaz ezagutzeko.

    * Adostasuna adierazi baino lehen egindako konstituzionalitate kontrola95.1
      artikuloan jasotzen da. Kasu honetan, tratatu baten xedapenen bat
      konstituzioaren kontrakoa izatekotan, hura onartzeko aurretik
      Konstituzioa erreformatu beharko da. Kontrol mota hau tratatuaren testua
      behin-betikoz finkatuta dagoenean egingo da, baina oraindik Estatuaren
      adostasuna adierazi ez denean. Beraz tarte horretan. Auzitegiaren
      konsituzio kontrakotasun adierazpen hori eskatzeko organu eskudunak
      Gobernua eta ganbaretako bakoitza izango dira. Auzitegi
      Konstituzionalaren partehartzeak suposatuko du tratatu horren
      tramitazioaren esekipena automatikoa, auzitegiak bere erabakia ematen ez
      duen bitartean. Auzitegiaren adierazpena loteslea izango da nahiz eta
      sententzia izaera ez izan.
    * Adostasuna eman eta geroko konstituzioalitate kontrolaAuzitegi
      Konstituzionalaren Lege Organikoaren 27.1 artikuloan arautzen da,
      Konstituzioko 161.1 artikuloa jarraituz. Konstituzio kontrakotasun
      adierazpen hau lortzeko bi bide jarraituko dira: konstituzio
      kontrakotasun helegitea eta konstituzio kontrakotasun arazoa. (Ikus LOTC
      31 eta hurrengoak).

   1. Tratatuen erreserbak


   1. Erreserbaren kontzeptua

Erreserben hastapena aldeanitzeko lehen tratatuan aurkitu dezakegu: 1815ek
Vienako Kongresuko Bukaerako Aktan. Arrezgeroztik, praktikak erakusten digu
erreserben formulazioaren aldeko joera eman dela. Honen arrazoia aurkitu
daiteke aldeanitzeko tratatu orokorrak Estatu guztien partehartzeari irekita
egon behar direla, hau bakarrik posible delarik Estatu bakoitzak tratatuen
xedapen edo zati konkretu batzuk baztertzeko aukera dutenean. Erreserbak
nazioarteko zuzenbidearen erlatibismoaren seinale badira ere, bestalde Estatu
kopuru haundiago baten partehartzea ahalbidetzen dute ere. Halere praktikak
erakutsi izan du arazo ugari sortzen direla erreserben inguruan; izan ere,
askotan ez baita erreza hauek zenbait tratatuen edukinarekin bateratzea:
adibidez Giza Eskubideen kasuan.

1969ko Vienako Hitzarmenaren 2 artikuloa dioenezerreserba bat aldebakarreko
adierazpen bat da, tratatu bat sinatzeko, ratifikatzeko edo atxikitzeko orduan
Estatu batek egindakoa eta tratatu horren zenbait xedapenen efektu juridikoak
baztertu edo aldarazi asmoz. Beraz 4 dira azpimarratu beharreko oinarrizko
ezaugarriak:

    * Erreserba aldebakarreko adierazpena dugu, Estatu batek tratatu bati
      dagokionez egindako adostasunaren adierazpena. Halere egintza honek ez du
      izaera autonomoa, alde batetik akordio konkretu horri lotuta doa eta
      gainera, tratatuaren parte diren gainontzeko Estatuen jarrerari lotuta
      ere.
    * Aldebakarreko adierazpen hori momentu jakin batean egiten da: Estatuak
      tratatu horren bitartez obligatua geratzeko bere adostasuna adierazten
      duen momentua; bai ratifikazioaren bitartez, bai onarpenaren bitartez edo
      atxikipenaren bitartez.
    * Erreserba egintza formal bat dugu, idatziz jaso beharko dena, berarekin
      lotuta doazen gainontzeko egintzak bezela: erreserba baten onarpen
      espresua, erreserba bati egindako objekzioa, erreserba bat kentzea,
      etabar. Bide batez, erreserbak gainontzeko Estatu partehartzaileei
      komunikatu beharko zaie, baita etorkizunean parte izan daitezkenei ere.
    * Azkenik,Erreserba baten aurrean gaudela jakiteko ez da zertan
      adierazpenaren kalifikazioari edo izenari begiratu behar. Edozein izanda
      ere ematen zaion kalifikazioa, adierazpen baten bidez xedapenen baten
      efektu juridikoak aldatu edo baztertu nahi bada, erreserba baten aurrean
      aurkituko gara. Beraz tratatuaren edukina aldatzea edo baztertzea helburu
      duten adierazpen mota guztiak erreserbak izango dira.


   1. Erreserben formulazioa, onarpena eta eragozpena


    * Formulazioa. Vienako Hitzarmenak jasotako sistema malgua bada ere,
      erresebak formulatzeko ahalmena ez da erabatekoa eta funtsezko bi muga
      aurkitu daitezke:

+ hauetako lehenengoa tratatua negoziatu duten Estatuek hitzartutakoan
aurkitzen dugu. Honela, zenbait tratatuen kasuan erreserbak formulatzearen
kontrako xedapen espresuak jartzen dira edota erreserba konkretu batzuen
kontrako xedapenak.

+ bigarren muga izaera orokorragoa du eta tratatua negoziatu duten Estatuek
erreserbei buruz ezer ez dutenean hitzartu martxan jartzen da. Kasu hau izango
da Estatuetako batek erreserbaren bat tratatuaren helburuarekin bat ez
datorrela uzte duenean.


    * Erreserba baten onarpena eta erreserba bati jarritako eragozpenak. Estatu
      bakoitzak erreserbak egiteko gaitasunari jarraituz, gainontzeko Estatu
      partehartzaileek erreserba horren aurrean honen onarpena edo honen
      aurreko eragozpena adierazi dezakete. Modu honetan, aldeanitzeko tratatu
      baten baitan aldebiko harreman anitz sortuko dira, erreserba egin duen
      Estatuaren eta gainontzeko Estatuen artean, segÃºn eta azken hauen jarrera
      nolakoa den erreserba horren aurrean.

Erreserba baten onarpen tazito edo espresuak erreserba horren autorea den
Estatua tratatuaren parte egingo du onarpen hori egin duen Estatuarekiko,
tratatua indarrean dagoen heinean edo indarrean sartutakoan. Gutxienez parte
den Estatu baten onarpena ez dagoen bitartean erreserba bat daraman Estatu
baten adostasunak ez du efekturik sortuko; eta beraz, ulertuko da ez dela
momentuz ratifikaziorik eman. Onarpenari dagokionez Vienako Hitzarmenak bi arau
berezi ditu sistema orokorra alde batera uzten dituztenak: 20.2 eta 20.3 Art.

Erreserba bati egindako objekzioen kasuan, iraganean oso efektu zehatza
zekarren: erreserba egin duen Estatuaren eta hari eragozpenak jarri dizkion
Estatuaren artean tratatua indarrean ez sartzea. Vienako Hitzarmenak beste bide
bat jarraitu du eta eskatzen du objekzioa egin duen Estatuak espresuki
adieraztea horrek tratatuaren indarrean sartzea eragotzi nahi duela.


   1. Erreserben ondorioak

Erreserba baten ondorioak, honen definizioan adierazi dugun bezela, zenbait
xedapenen efektu juridikoak baztertzea edo aldatzea izango dira, erreserba egin
duen Estatuari dagokionean. Honen ondorioa dugu ere, aldebiko harreman ugariren
sortzea tratatu horren baitan, erreserba horien inguruan. Beraz, 21. Artikuloa
jarraituz, bi alde horien artean elkarrekiko efektuak izango dituzte.

Badago, hala ere, arazoak sortzen dituen supostu bat. Supostu hau emango da
Estatu batek beste baten erreserbaren aurrean eragozpenak jartzen dituenean
baina, bidebatez, ez duenean tratatua indarrean sartzea eragozten. Kasu
honetan, zein izango da aplikatu beharreko zuzenbidea? 21.3 artikuloak ez digu
erantzun garbi bat ematen (irakurri). Azaldu liburuan jasotako kasua.

Azkenik, esan behar da bai formulatutako erreserbak bai hauei jarritako
eragozpenak efekturik gabe geratuko direla erretiratzen diren momentutik. Hau
edozein momentutan egin daiteke eta inongo baimenik eskatu gabe.


   1. Espainiako zuzenbideak gai honetan dauzkan xedapenak
Izaera orokorrez esan daiteke 94.2 artikuloko tratatuen gainean eskuduntza
esklusiboa Gobernuarena dela; bai prozesuan zehar bai erreserbak egiteko
garaian ere. Honela, Konstituzioa jarraituz Gobernuak posible izango du inongo
kontrol parlamentariorik jasan gabe nahi dituen erreserba guztiak formulatu.
Honen aurrean, kontrol parlamentarioa jasan behar duten tratatuen kasuan,
Gorteen aurretiazko baimena lortu beharko du Gobernuak erreserbak egin ahal
izateko.

Bigarren kasu honetan Kongresuan bi supostu eman daitezke: a) Diputatuek edo
talde parlamentarioek erreserba edo adierazpen berriak proposatzen badituzte,
eta hauek tratatuan edo hitzarmenean aurrikusten ez badira, kasu horretan,
proposamen horiek osotasunera emendakin gisa joko dira. b) Proposamen horiek
Gobernuak egindako erreserbak aldatzera, baztertzera edo osatzera zuzentzen
badira edota erreserba berrien proposamena tratatuan aurrikusita balego, orduan
hauek artikulatuari egindako emendakintzat joko dira.

Beraz, garbi geratu behar dena da kontrol parlamentarioa jasan behar dituzten
tratatuen kasuan, kontrol hau gai guztietara zabaltzen dela, erreserbak barne.

Badaude hala ere, zenbait gai arautu ez direnak. Honen adibide ditugu: Espainia
parte izan aurretik indarrean zegoen tratatu batean beste Estatu batzuek
egindako erreserben kasua edota Espainia jada parte den tratatu batean Estatu
berrien erreserben kasua. Honen aurrean sistema konstituzionalaren logikak dio
kasu hauetan ere ganbaren partehartzea emango dela. Gauza bera erreserben
erretiratze kasuan.
