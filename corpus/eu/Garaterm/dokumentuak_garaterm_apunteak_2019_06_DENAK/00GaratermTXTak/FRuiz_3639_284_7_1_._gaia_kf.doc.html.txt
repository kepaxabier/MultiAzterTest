







ARNASKETAREN ERANTZUNAK ETA MOLDAKETAK

Arnasketaren bidez O2 eta CO2 atmosferarekin elkarraldatzen ditugu. Ariketa
fisikoan O2 erabilpena eta CO2-aren ekoizpena handitu egiten dira. Gasen mailak
baldintza egokietan mantentzeko arnasketak bere lana egokitu beharko du,
ariketaren intentsitatea handitzean bere intentsitatea ere handitzeko.
Arnasketak bi konposagai ditu: biriken aireaztapena eta gasen difusioa.
Bakoitza bere aldetik aztertuko dugu.
                                 AIREAZTAPENA
Arnas egiten dugun aire kantitatea. Bere intentsitatea neurtzeko erabiltzen den
parametroa minutuko aireztapena da.
1. AIREAZTAPENAREN ERANTZUNA ARIKETA FISIKOARI
Minutuko aireztapena, bihotz gastuaren baliokidetzat har genezake. Minutu
batean arnastutako aire kantitatea da.

Minutuko aireztapena= arnas maiztasuna x bolumen korrientea

Atsedenean arnas maiztasuna 12 arnasketa/min da eta bolumen korrontea 0.5 l
ondorioz minutuko aireztapena 6 l. Ariketa intentsuan maiztasuna 35-45
arnasketa/min izan daiteke pertsona osasuntsuetan. Dena den, eliteko
kirolarietan 60-70 arnasketa/min-etako maiztasunak neurtu izan dira. Bestalde,
2 l bolumenak ariketa intentsuan ohizkoak izaten dira (ia inoiz ez da bizi-
ahalmen osoa erabiltzen). Horregatik ariketa intentsuetan 100 litrotako
bolumenak neurtu daitezke. Oso kirolari entrenatuetan aireztapena maximoak 160
litroak gainditu ditzake. Hau da, aireztapena (30 aldiz) bihotz gastua (<10)
baino gehiago handitu daiteke, ondorioz aireztapena eta perfusioaren arteko
erlazioa atsedenekoarekiko asko handituko da.
Aireztapen osotik parte bat ez da albeolotaraino iristen eta ez du gas-
elkartrukean parte hartzen. Bolumen hau bataz beste 150 ml-takoa izaten da.
Honen arabera, atsedeneko aireztapen albeolarra 4,2 litrotakoa da. Bolumen hila
dela eta, bolumen korrontea handitzea maiztasuna handitzea baino eraginkorragoa
izango da. Dena den, oso bolumen handietan egin behar den lana ere handiegia
izango da. Bi parametro hauen artean oreka aurkitu behar da modu energetikoenaz
arnas egin ahal izateko.
Itsas azpian hodi baten bidez arnasa egiten denean, aireztapen albeolar zehatza
mantentzeko aireztapen osoa handiagoa izango da.

2. AIREAZTAPENAREN ERREGULAZIOA
Aireztapenaren kontrol zuzena garunaren enborrean dagoen nukleo batek egiten
du. Honek arnas muskuluetako motoneuronen aktibitatea erregulatzen du. Arnas
guneak lau bide ezberdinetatik informazioa jasotzen du.:
1: NSZ-tik, kortexetik eta hipotalamotik hain zuzen ere. Kortexak muskulu
aktiboak kitzikatzen dituenean, arnas muskuluak ere aktibatuko ditu.
2. Muskuluetako hartzailetatik. Uzkurtzen ari diren muskuluak kinada
kitzikatzaileak bidaliko dituzte arnas-gunera.
3. Kimiohartzaile zentraletatik. Arnas gunean daudenak eta CO2 eta O2 eta H+-
rentzako direnak. Gas hauen aldaketek aireztapena aldatuko dute.
4. Kimiohartzaile periferikoak. Gorputz karotideoan kokaturik daude eta CO2,
O2, H+ , K+ eta osmolaritatearentzat sentikorrak diren hartzaileak daude.
Oso eztabaidatua da hartzaile bakoitzak duen garrantzia arnasketaren
erregulazioan. Badirudi, hasierako faseetan batez ere kortex motoretik,
hipotalamotik eta muskulu aktiboetatik etorritako informazioa garrantzia duela.
Lehen momentuak pasa ondoren. aurrekoez gain odoleko metabolitoen eragina
kimiohartzaile periferikoetan nabariagoa izango dela dirudi.

3. AIREAZTAPENAREN ERANTZUNAREN EZAUGARRIAK
Ariketaren aireztapena ez da bat batean intentsitate egokian finkatzen eta
aldaketak soslai berezia segitzen du.

a) ARIKETA ARINETAN (VO2 max %60)
I. Fasea. Honetan aireztapena modu bortitzez handitzen da. Askotan ariketaren
aurretik ere aireztapenaren areagotzea gerta daiteke. Fase honek 30-50 Segundo
iraun dezake.
II. Fasea. Aldi honetan aireztapena astiroago aldatzen da eta 3-4 minutu
irauten ditu.
III. Fasea. Egoera egonkorra. Intentsitatea konstantea bada aireztapena ere
konstantea izango da. Fase honetako aireztapena VO2-ari proportzionala izango
da. Pertsona heldu osasuntsuetan aireztapena eta kontsumitutako O2-ren arteko
zatiketa 20-25 ingurukoa da (aireztapen baliokidea). Balio hau handiago izaten
da umeengan.
b) ARIKETA INTENTSOETAN
Ariketa intentsuagoetan ez da egonkortasuna lortzen eta aireztapen baliokidea
asko handitu daiteke. Ariketa oso intentsuetan ez dago 3. faserik eta gertatzen
den azidosi nabariak hartzaile zentral eta periferikoen eraginez aireztapena
handituko du eten gabe. Kasu hauetan aireztapena eta perfusioaren arteko
zatiketa 0.8 izatetik 5 inguru izaera pasa daiteke. VO2-aren eta aireztapen
baliokidearen arteko erlazioa grafikoan azalduz gero inflexio puntu bat
nabarituko da. Honi aireztapen atalasea (lehen arnas atalasea) deitzen zaio eta
anaerobiosia nabaria izaten hasten den puntutik nahiko gertu dago. Horregatik
gaitasun aerobikoak neurtzeko balio izan du. Beste zenbait egileek beste
inflexio puntu bat dagoela adierazten dute aireztapenak eta VCO2-k linealtasuna
galtzen dutenean hain zuzen ere (bigarren arnas atalasea).
Zenbait arrazoi proposatu izan dira inflexioa azaltzeko. Hirurek aireztapena
handituko lukete: Azidosia, tenperaturaren igoera eta katekolaminak

4. Aireztapena MUGA BEZALA
Askotan eztabaidatua izan da ea aireztapena VO2max eta errendimenduan zerikusia
ote duen. Zenbait datuek, pertsona osasuntsuentzat eta itsas mailan behintzat,
VO2max mugatzailea ez dela azaltzen dute.
- Ariketa maximoetan aireztapen maximo fisiologikoa ez da lortzen
- Oso ariketa intentsuetan aireztapena handitzen da VO2-a aldatu gabe.
- Intentsitate maximoetan aireztapena oraindik handitu daiteke.
- Oso ariketa intentsuetan, itsas mailan, albeoloetako oxigenoaren presioa ez
da txikiagoa egiten eta CO2arena ez da handiagoa.
Dena den, kontuan hartu behar da ariketan arnasketaren energia gastua handia
dela eta bolumen eta maiztasun handiek fluxuaren abiadura handiak sortuko
dituzte, fluxua turbulentu bihurtu daitekeelarik. Baita ere, espirazioa sakon
egiten bada zenbait arnas bidetan erresistentzia handituko da. Erresistentziak
gainditzeko arnas muskuluek erabiltzen duten energia muskulu aktiboei kenduko
diete. Horregatik arnasketaren ekonomia errendimenduaren mugatzailea izan
daiteke.
Eztabaidagarria izan da arnasketa ikasi behar al den edo berez egiten dena
onartu behar ote den. Arnasketa automatikoki pertsona bakoitzarentzako modu
ekonomikoenaz erregulatzen denez, ariketa gehienetan ez da arnasketa ikasi
behar, igeriketan izan ezik. Kirol honetan erritmoak arnasketa mugatzen
du.Bestalde, askotan entzun izan da arnasa hartzea soilik sudurretik egin behar
dela. Honek erresistentziak handitzea ekarriko luke eta ondorioz arnas-lanaren
handitzea. Horregatik intentsitatea handia denean, arnasa automatikoki sudur
eta ahotik hartzen da.

5. AIREZTAPENAREN MOLDAKETAK
Moldaketa gehienak arnas ekonomiari lotuta daude.
- Bizi-ahalmen handia izateak arnasketaren ekonomian garrantzia izan dezake.
Kirolarietan bizi-ahalmen handiagoak behatu diren arren, espezifikoki ez bada
lantzen bizi-ahalmena entrenamenduarekin ez da nabariki aldatzen.
- Minutuko aireztapenari dagokionez, ariketaren intentsitate konstantean,
aireztapena txikiagoa da, azidoaren ekoizpena txikiagoa delako.
- Aireztapen berdinean bolumen handiagoak erabili dezakete, hau da maiztasun
baxuagoetan arnasa egingo dute.
Hiru faktore hauen arabera kirolari entrenatuek arnasketan energia aurreratuko
dute.
- Aireztapen maximoa handiagoa da kirolarietan, batez ere denbora luzean
mantendu daiteken aireztapen maximoa. Hau da entrenamendu aerobikoak arnas
muskuluen erresistentzia eta indarra handitzen du. Ondorioz, kirolari
entrenatuek bere bizi-ahalmenaren portzentaia handiagoa erabil dezakete gehiegi
fatigatu gabe. Parametro hau garrantzitsua da aireztapenaren moldaketa
neurtzeko.
