                                                        14. Mugikortasunaren zainketak.                              Landuko diren prozedurak      14. Mugikortasunaren zainketak.  14.0. Sarrera. 14.1. Bendatze funtzionalak egitea. 14.2. Ortesiak eta ferulak ipintzea. 14.3. Igeltsua ipintzea. 14.4. Azaleko trakzioa ipintzea. 14.5. Trakzio eskeletikoa ipintzea. 14.6. Pertsona ohetik gurpil-aulkira jaikitzea eta alderantziz. 14.7. Pertsona ohetik ohatilara pasatzea eta alderantziz. 14.8. Makuluekin ibiltzea. 14.9. Gaixo politraumatizatuari lehen momentuko zainketak ematea. 14.10. Bibliografia berezia. 14.1. Bendatze funtzionalak egitea.  14.1.0. Sarrera. Bendatzeei buruzko azalpen orokorra liburuko 7.5. atalean egiten da. Han azaltzen denez, bendatzeak hainbat helbururekin egin daitezke. Hemen, sistema muskuloeskeletikoko asaldurak dituzten pertsonekin egiten diren bendatzeak azalduko dira, hots, mugikortasunarekin erlazionaturikoak. Eta bendatze funtzionalak testuinguru horretan kokatzen dira. Bendatze funtzionala kirol-medikuntzan sortutako teknika da, baina, gaur egun, ospitale zein osasun-zentroetan erabiltzen da (Bové, 2005). Lesioak denbora laburrean (egunak/asteak) sendatzeko aukera ematen du. Horrez gain, lesioei aurre hartzeko ere erabiltzen da, hots, prebentzioa egiteko. Helburua hau da: gorputzaren atal bat partzialki ibilgetzea, baina mugikortasun funtzionala galdu gabe. Mina nahiz lesioa sortzen duen mugimendua mugatzen da, eta gainerako mugimenduetan mugikortasuna ematen da. Bendatze funtzionalak bi abantaila nagusi ditu: erabateko ibilgetzeak baino konplikazio gutxiago ditu (muskuluetako atrofia, ankilosiak...) eta lesioa sendatzeko mesedegarria da. Kasu hauetan egiten dira: 1-Prebentzioa egiteko: -Lesioei aurrea hartzeko. -Asaldura kronikoetan, lotailuak ahulduta daudenean. 2-Helburu terapeutikoarekin: -Lehen eta bigarren graduko bihurrituetan. -Gihar-distentsioetan. -Giharretako hausturetan, lehen eta bigarren gradukoetan. -Hezur luzeetako arteketan. -Errehabilitazioa egiteko, igeltsua kendu ondoren. -Tendinitisetan. -Tendosinobitisetan.  Kasu hauetan ez dira egin behar: -Hezur-hausturetan, gertatu berriak direnean. -Hirugarren graduko bihurrituetan. -Hantura eta edema handiak direnean. -Larruazala zaurituta dagoenean. -Pertsonak bendatzeko erabiltzen diren materialei alergia dienean.  Osasun-munduko hainbat profesionalek egiten du, traumatologiako medikuak eskatuta. Medikua bera, erizaina nahiz fisioterapeuta daude profesional horien artean. Ohikoa da larrialdietako zerbitzuetan, osasun-zentroetan zein traumatologiako zerbitzuetan. Bendatze funtzionalak egiteko erabiltzen diren materialak hauek dira: -Tapea: kotoizko esparatrapu porotsua, inelastikoa eta zurruna. Benda horren ohiko neurriak: 3,7 cm zabal eta 10 m luze. -Benda elastiko eranskorra: hiru neurritakoak daude: 6 cm-ko zabalerakoak (txikiak), 8 cm-koak (ertainak) eta 10 cm-koak (handiak). -Benda elastiko kohesiboa: bere barnean, eta ez larruazalean, itsasten den benda mota bat da. Zenbait bendatze ixteko erabiltzen da. -Prebenda: oso benda mehea da, foam motakoa. Tapea nahiz benda elastiko eranskorra ipini aurretik jartzen da, larruazala isolatzeko, alergiak ekiditeko eta pertsona depilatu beharra ekiditeko. Itzulerako odol-zirkulazioan eraginik ez duenez, goitik behera nahiz alderantziz ipin daiteke. -Ilea mozteko makina nahiz bizar-xafla: ilea mozteko edo depilatzeko erabiltzen da, prebendarik erabili gabe, benda zuzenean larruazalean jarri behar denean. -Spray itsaskorra: tapea nahiz benda elastiko eranskorra ipini aurretik erabiltzen da, larruazala isolatzeko eta alergiak ekiditeko. Prebendarik ipintzen ez den kasuetan erabiltzen da, bendatuko den gunea ilea mozteko makinaz depilatu ondoren. -Babesleak: benda ipini aurretik jartzen dira, zenbait hezur-konkor nahiz gune sentikor babesteko eta bendarekiko marruskadurak zauririk sor ez dezan. -Guraizeak: benda kentzeko erabiltzen dira. Punta kamutsekoak izan behar dute. Bendak kentzerakoan, ez moztu frontalki, albotik baizik, hutsune anatomikoak aprobetxatuz. Prebenda ipinita bazegoen, tape cutter motako guraizeak erabil daitezke. -Tape remover-a: benda errazago kentzeko erabiltzen da. Disolbatzaile baten funtzioa du, eta substantzia itsaskorra (tapea, benda elastiko eranskorra) disolbatu eta larruazaletik askatzen du. -Baselina: larruazala babesteko erabiltzen da; adibidez, babesleei ipintzen zaie, funtzioa hobeto bete dezaten. Guraizeei ere ipintzen zaie, benda errazago moztu(bestela; 'motz') dezaten. -Krema hidratatzailea: benda kendu ostean, larruazala hidratatzeko erabiltzen da.  Bendatze funtzionalak egiterakoan erabil daitezkeen teknikak taula honetan laburbiltzen dira:           Teknika         Zer lortzen da       Materiala           Helburua  Teknika bigunak edo    Mugikortasuna   -Benda elastiko    Terapeutikoa   eusteko teknikak        mugatzea      eranskorra                                         -Prebenda nahiz,                                         haren ordez, ilea                                         mozteko makina eta                                         spray itsaskorra Teknika zurrunak edo    Mugikortasuna   -Tapea             -Prebentiboa (kirol ibilgetzeko teknikak     inhibitzea     -Prebenda nahiz,   arloan)                                         haren ordez, ilea  -Terapeutikoa                                         mozteko makina eta                                         spray itsaskorra    Teknika mistoa       Mugikortasuna   -Benda elastiko    -Prebentiboa (kirol                           mugatzea      eranskorra         arloan)                                         -Tapea             -Terapeutikoa                                         -Prebenda nahiz,                                         haren ordez, ilea                                         mozteko makina eta                                         spray itsaskorra  Bendatze mota asko egin daitezke (Bové, 2005). Hala ere, kontuan izan zenbat eta distalagoa izan giltzadura orduan eta eraginkorragoa dela bendatze funtzionala; beraz, eskumuturrean, eskuan, orkatilan edp oinean lortzen direla emaitzarik hoberenak (Rodríguez eta Silveira, 2003). Bestalde, kontuan izan, bendatze funtzionalez gain edo haien ordez, badirela beste irtenbide batzuk; adibidez, ortesiak zein ferulak ipintzea, 14.2. prozeduran ikusiko den bezala. Orain, bendatze erabilienetako batzuk landuko dira, horien artean:  Goiko gorputz-adarretan:     * Eskumuturreko flexio palmarra mugatzeko bendatzea.     * Eskumuturreko flexio dortsala mugatzeko bendatzea.     * Eskumuturreko flexio dortsala eta flexio palmarra mugatzeko bendatzea.     * Erpuruaren abdukzioa mugatzeko bendatzea.     * Erpuruaren addukzioa mugatzeko bendatzea.     * Behatzetako abdukzioa inhibitzeko bendatzea. Sindaktilia. Beheko gorputz-adarretan:     * Belauna egonkortzeko bendatzea.     * Orkatilako lesioen prebentzioa eta tratamendua egiteko bendatzea.     * Akilesen orpoko tendinitisen prebentzioa eta tratamendua egiteko       bendatzea.     * Orpo-hezurreko asalduren tratamendua egiteko bendatzea.     * Oineko bosgarren hatzeko lesioen tratamendua egiteko bendatzea.  14.1.1. Eskumuturreko flexio palmarra mugatzeko bendatzea. Kontzeptua eta helburua:eskumuturreko alde dortsaleko egituretako lesioetan eta gainkargetan egiten da; adibidez, tendinitisetan. Asaldura horietan, eskumuturreko flexio palmarra mingarria da, eta, ondorioz, mugatu egin nahi da. Eskumuturreko flexio palmarrari eskumuturreko flexioa deritzo. Materiala:6 cm-ko zabalerako benda elastiko eranskorra, ilea mozteko makina eta spray itsaskorra. Teknika:teknika biguna erabiltzen da:     * Eman azalpenak pertsonari, eta laguntzeko eskatu.     * Jarri eskumuturra jarrera funtzionalean: zuzen, hatzak erdiflexionatuta.     * Beharrezkoa bada, depilatu bendatuko den gunea ilea mozteko makinaz, eta       spray itsaskorra ipini.     * Ipini benda-zerrenda bat eskuko metakarpoan, buelta osoan (buelta       zirkularra).     * Ipini beste benda-zerrenda bat besaurrean, besaurreko beheko herenean,       buelta osoan.     * Hartu beste benda-zerrenda bat , eta bi muturretatik ireki.     * Jarri eskumuturra flexio dortsalean (30º). Jarrera horretan egingo da       bendatzea.     * Ipini bi muturretatik irekitako benda-zerrenda eskumuturreko alde       dortsaletik: mutur bateko zerrendak besaurrean ipinitako zerrenda       zirkularrean finkatu; benda tenkatu ondoren, beste muturreko zerrendak       metakarpoan ipinitako zerrenda zirkularrean finkatu (ikus 14.1. Irudia).     * Bendatua benda kohesiboz itxi daiteke. Kontuan izatekoak:oro har, 3-4 astez eraman behar da ipinita. Zazpi egunez behin, bendatua berritu egin behar da, tentsioa galtzen duelako. Bestalde, arazo baskularrak zein nerbiosoak ekiditeko asmoz, besaurrea biltzen duen benda-zerrendak ez du estuegi egon behar.          14.1. Irudia: eskumuturreko flexio palmarra mugatzeko bendatzea.   14.1.2. Eskumuturreko flexio dortsala mugatzeko bendatzea. Kontzeptua eta helburua:eskumuturreko alde palmarreko egituretako lesioetan eta gainkargetan egiten da, adibidez, tendinitisetan. Ohikoa da kirolarien artean, adibidez, saskibaloiko eta eskubaloiko kirolarien artean. Asaldu horietan, eskumuturreko flexio dortsala mingarria da, eta, ondorioz, mugatu egin nahi izaten da. Eskumuturreko flexio dortsalari eskumuturreko luzatze deritzo. Materiala:6 cm zabal den benda elastiko eranskorra, ilea mozteko makina eta spray itsaskorra. Teknika:teknika biguna erabiltzen da:     * Eman azalpenak pazienteari, eta laguntzeko eskatu.     * Jarri eskumuturra jarrera funtzionalean: zuzen, hatzak erdiflexionatuta.     * Beharrezkoa bada, depilatu bendatuko den gunea ilea mozteko makinaz, eta       spray itsaskorra ipini.     * Ipini benda-zerrenda bat eskuko metakarpoan, buelta osoan.     * Ipini beste benda-zerrenda bat besaurrean, besaurreko heren distalean eta       buelta osoan.     * Hartu beste benda-zerrenda bat, eta bi muturretatik ireki.     * Jarri eskumuturra flexio palmarrean (45º). Jarrera horretan egingo da       bendatzea.     * Ipini bi muturretatik irekitako benda-zerrenda eskumuturreko alde       palmarretik: mutur bateko zerrendak besaurrean ipinitako zerrenda       zirkularrean finkatu; benda tenkatu ondoren, beste muturreko zerrendak       metakarpoan ipinitako zerrenda zirkularrean finkatu.     * Bendatua benda kohesiboz itxi daiteke. Kontuan izatekoak:oro har, 3-4 astez eraman behar da ipinita. Zazpi egunez behin, bendatua berritu egin behar da, tentsioa galtzen duelako. Bestalde, arazo baskularrak zein nerbiosoak ekiditeko asmoz, besaurrea biltzen duen benda-zerrendak ez du estuegi egon behar.   14.1.3. Eskumuturreko flexio dortsala eta flexio palmarra mugatzeko bendatzea. Kontzeptua eta helburua:eskumuturrekoflexio dortsalaren eta flexio palmarraren lesioetan eta gainkargetan egiten da. Asaldu horietan, bai flexio dortsala, bai flexio palmarra, mingarriak dira, eta biak ala biak mugatu nahi izaten dira. Materiala:6 cm zabal den benda elastiko eranskorra, ilea mozteko makina eta spray itsaskorra. Teknika:teknika biguna erabiltzen da:     * Eman azalpenak pertsonari, eta laguntzeko eskatu.     * Jarri eskumuturra jarrera funtzionalean: zuzen, hatzak erdiflexionatuta.       Jarrera horretan egingo da bendajea.     * Beharrezkoa bada, depilatu bendatuko den gunea ilea mozteko makinaz, eta       spray itsaskorra ipini.     * Ipini benda-zerrenda bat eskuko metakarpoan, buelta osoan.     * Ipini beste benda-zerrenda bat besaurrean, besaurreko beheko herenean,       buelta osoan.     * Hartu beste benda-zerrenda bat, eta bi muturretatik ireki.     * Ipini bi muturretatik irekitako benda-zerrenda eskumuturreko alde       palmarretik: mutur bateko zerrendak besaurrean ipinitako zerrenda       zirkularrean finkatu; benda tenkatu ondoren, beste muturreko zerrendak       metakarpoan ipinitako zerrenda zirkularrean finkatu.     * Hartu beste benda-zerrenda bat, eta bi muturretatik ireki.     * Ipini bi muturretatik irekitako benda-zerrenda eskumuturreko alde       dortsaletik: mutur bateko zerrendak besaurrean ipinitako zerrenda       zirkularrean finkatu; benda tenkatu ondoren, beste muturreko zerrendak       metakarpoan ipinitako zerrenda zirkularrean finkatu.     * Bendatua benda kohesiboz itxi daiteke. Kontuan izatekoak: oro har, 3-4 astez eraman behar da ipinita. Zazpi egunez behin, bendatua berritu egin behar da, tentsioa galtzen duelako. Bestalde, arazo baskularrak zein nerbiosoak ekiditeko asmoz, besaurrea biltzen duen benda-zerrendak ez du estuegi egon behar.   14.1.4. Erpuruaren abdukzioa mugatzeko bendatzea. Kontzeptua eta helburua:erpuruko giltzadura metakarpofalangikoko bihurrituetan (lehen eta bigarren gradukoetan) erabiltzen da. Bihurritu hori erpuruaren gehiegizko abdukzioa behartzeagatik sortzen da. Maiz gertatzen da, zenbait lanbidetan eta zenbait kirol (saskibaloia, eskubaloia...) egitean. Materiala:6 cm zabal den benda elastiko eranskorra. Teknika:teknika biguna erabiltzen da:     * Eman azalpenak pertsonari, eta laguntzeko eskatu.     * Jarri eskumuturra jarrera funtzionalean: zuzen, hatzak erdiflexionatuta       eta erpurua minik ematen ez duen angelu batean (30-40º).     * Hartu benda-zerrenda bat, eta bi muturretatik ireki. Benda hori hatz       erakuslearen eta erpuruaren artean ipini behar da, ondoren adierazten den       moduan.     * Finkatu mutur bateko zerrendak hatz erakuslearen lehen falangean.     * Tenkatu benda, eta beste muturreko zerrendak erpuruaren lehen falangean       finkatu (Ikus 14.2. Irudia). Kontuan izatekoak: oro har, 2-3 astez eraman behar da ipinita. Bost egunez behin, bendatua berriz egin behar da, tentsioa galtzen duelako. Bestalde, arazo baskularrak zein nerbiosoak ekiditeko asmoz, lehen falangeak biltzen dituzten benda-zerrendek ez dute estuegi egon behar.   14.2. Irudia: erpuruaren abdukzioa mugatzeko egiten den bendatua.   14.1.5. Erpuruaren adukzioa mugatzeko bendatzea. Kontzeptua eta helburua: De Quervainen tendinitisean erabiltzen da. Tendinitis hori ohikoa da eskuekin objektu pisutsuak sarritan hartzen dituzten lanbideetan, adibidez, haur txikiak zaintzen dituztenetan. Bendatuak giltzadura hori arintzen laguntzen du. Materiala:6 cm zabal den benda elastiko eranskorra. Teknika:teknika biguna erabiltzen da:     * Eman azalpenak pertsonari, eta laguntzeko eskatu.     * Jarri eskumuturra jarrera funtzionalean: zuzen, hatzak erdiflexionatuta       eta erpurua minik ematen ez duen angelu batean (30-40º).     * Hartu benda-zerrenda bat, eta bi muturretatik ireki. Benda hori       erpuruaren alde dortsaletik ipini behar da, ondoren adierazten den       moduan.     * Finkatu mutur bateko zerrendak erpuruaren lehen falangean.     * Tenkatu benda, eta beste muturreko zerrendak eskumuturrean finkatu (ikus       14.3. Irudia). Kontuan izatekoak: oro har, 2-3 astez eraman behar da ipinita. Bost egunez behin, bendatua berriz egin behar da, tentsioa galtzen duelako. Bestalde, arazo baskularrak zein nerbiosoak ekiditeko asmoz, lehen falangea biltzen duten benda-zerrendek ez dute estuegi egon behar.          14.3. Irudia: erpuruaren adukzioa mugatzeko egiten den bendatua.   14.1.6. Hatzetako abdukzioa inhibitzeko bendatzea. Sindaktilia. Kontzeptua eta helburua:sindaktiliak kasu hauetan egiten dira: falange arteko giltzaduretako bihurrituetan, metakarpoaren eta falangearen arteko giltzaduretako albo-lotailuetako lesioetan eta eskuko hatzetako falangeen hausturetan. Asaldu horietan, abdukzioa mingarria da, eta, lesioa konpondu arte, inhibitu egin nahi izaten da. Sindaktilietan, lesionatuta dagoen hatza alboko hatzarekin lotzen da. Materiala:2 cm zabal den tapea. Teknika:teknika zurruna erabiltzen da:     * Eman azalpenak pertsonari, eta laguntzeko eskatu.     * Jarri bendatu behar diren hatzak jarrera funtzionalean: erdiflexionatuta,       eta bi hatzen artean 3-4 mm-ko tartea dagoela.     * Benda-zerrenda batez, lehen falangearen parean, bi hatzak bildu.     * Beste benda-zerrenda batez, 2. falangearen parean, bi hatzak bildu. Kontuan izatekoak: haustura gertatu den kasuetan, 3-4 astez izan behar da ipinita. Bihurritua gertatu den kasuetan, berriz, 2 astez. Bost egunez behin, bendatua berriz egin behar da, tentsioa galtzen duelako. Bestalde, arazo baskularrak zein nerbiosoak ekiditeko asmoz, benda-zerrendek ez dute estuegi egon behar.    14.1.7. Belauna egonkortzeko bendatzea. Kontzeptua eta helburua:belauneko albo-lotailuetako bihurrituetan, meniskopatietan nahiz belauneko zenbait kirurgiaren ondoren erabiltzen da. Bendatuak belauneko lotailuen karga arintzen du. Materiala:belaunaren tamainaren arabera, 6 edo 8 cm zabal den benda elastiko eranskorra, ilea mozteko makina eta spray itsaskorra. Teknika:teknika biguna erabiltzen da:     * Eman azalpenak pertsonari, eta laguntzeko eskatu.     * Jarri belauna jarrera funtzionalean: pertsona zutik dagoela, belauna       erdiflexionatuta. Tape benda-biribilki bat orpopean ipiniz, jarrera hori       lor eta manten daiteke.     * Beharrezkoa bada, depilatu bendatuko den gunea ilea mozteko makinaz, eta       spray itsaskorra ipini.     * Ipini benda-zerrenda bat koadrizeps muskuluaren erdiko herenean, buelta       osoan.     * Ipini beste benda-zerrenda bat oinaurreko erdiko herenean , buelta osoan.     * Hortik aurrera, patologiaren arabera, modu batera nahiz bestera jokatu:  Barnealdeko_albo-lotailuetako_patologia_bada_eta_lotailu_horretako_karga_arindu nahi_bada:     * Hartu benda-zerrenda bat eta honela ipini: finkatu goiko muturra       koadrizepsean ipinitako zerrenda zirkularrean, aurreko aldean; finkatu       beheko muturra oinaurrean ipinitako zerrenda zirkularrean, alboko eta       barnealdeko gunean. Laburbilduz, benda-zerrenda horrek barnealdeko albo-       lotailuaren ibilbidea egin behar du, goitik beherako noranzkoan.     * Hartu beste benda-zerrenda bat, eta honela ipini: finkatu goiko muturra       koadrizepsean ipinitako zerrenda zirkularrean, alboko eta barnealdeko       gunean; finkatu beheko muturra oinaurrean ipinitako zerrenda       zirkularrean, alboko eta kanpoaldeko gunean (ikus 14.4. Irudia).     * Bendatua benda kohesiboz itxi daiteke.  Kanpoaldeko_albo_lotailuetako_patologia_bada_eta_lotailu_horren_karga_arindu nahi_bada:     * Hartu benda-zerrenda bat, eta honela ipini: finkatu goiko muturra       koadrizepsean ipinitako zerrenda zirkularrean, aurreko aldean; finkatu       beheko muturra oinaurrean ipinitako zerrenda zirkularrean, alboko eta       kanpoaldeko gunean. Laburbilduz, benda-zerrenda horrek kanpoaldeko albo-       lotailuaren ibilbidea egin behar du, goitik beherako noranzkoan.     * Hartu beste benda-zerrenda bat, eta honela ipini: finkatu goiko muturra       koadrizepsean ipinitako zerrenda zirkularrean, alboko eta kanpoaldeko       gunean; finkatu beheko muturra oinaurrean ipinitako zerrenda       zirkularrean, alboko eta barnealdeko gunean.     * Bendatua benda kohesiboz itxi daiteke.  Belauna_egonkortu_nahi_bada:     * Barnealdeko albo-lotailuaren eta kanpoaldekoaren karga arindu, arestian       aipatu diren benda-zerrendak ipiniz. Lau benda-zerrenda erabiliko dira       guztira, barnealdeko albo-lotailuaren karga arintzeko bi, eta kanpoaldeko       albo-lotailuaren karga arintzeko beste bi.     * Bendatua benda kohesiboz itxi daiteke. Kontuan izatekoak: oro har, 2-3 astez izan behar da ipinita. Bost-zazpi egunez behin, bendatua berriz egin behar da, tentsioa galtzen duelako. Bestalde, benda-zerrendek ez dute estuegi egon behar.   14.4. Irudia: belauneko barnealdeko albo-lotailuaren karga arintzeko egiten den                                    bendatua.     14.1.8. Orkatilako lesioei aurrea hartzeko eta lesio horiek tratatzeko bendatzea. Kontzeptua eta helburua:orkatilako bihurrituetan (lehen eta bigarren gradukoetan) eta orkatila ahuletan erabiltzen da. Bendatuak orkatilako karga arintzen du. Lesioa gertatu berritan, hots, fase akutuan (lehen 24-48 orduetan), atseden erlatiboa komeni da, hotza jarri behar da, eta oina altu mantendu. Behin fase akutua igarota, bendatu egin daiteke. Materiala:orkatilaren tamainaren arabera, 6 edo 8 cm zabal den benda elastiko eranskorra, 3,7 cm zabal den duen tapea eta prebenda edo ilea mozteko makina eta spray itsaskorra. Teknika:teknika biguna nahiz mistoa erabil daiteke. Teknika bigunean, ez da tapea erabiliko; mistoan, berriz, bai. Teknika biguna:     * Eman azalpenak pertsonari, eta laguntzeko eskatu.     * Jarri oina jarrera funtzionalean: orkatilak 90 graduko angelua egiten       duela, pertsona ohatila batean etzanda egotea komeni da.     * Prebenda izanez gero, ipini prebenda hori. Prebendarik ez badago,       depilatu gune hori ilea mozteko makinaz, eta spray itsaskorra ipini.     * Benda elastiko eranskorra hartu eta honela ipini: peroneko maleolotik       hasi, eta, orkatilaren aurrealdetik pasatuz, barrualdetik orpoko       oinarrirantz joan, eta atzealdetik atera. Ondoren, orkatilaren eztarrian       buelta zirkular bat eman, eta kanpoaldetik orpoko oinarrirantz jaitsi.       Jarraian, atzealdetik igo, eta buelta zirkular batzuk eman. Gero, orpoko       oinarrirantz jaitsi (oraingoan barrualdetik) eta orkatilaren kanpoaldetik       igo eta, orduan, benda erditik ireki. Bendaren mutur bat barnealdera       itsatsi, eta bestea kanpoaldera. Hala, bendatzea amaitzen da (ikus 14.5.       Irudia).     * Edemarik balego, bendatzea goragotik hasiko litzateke, eta luzeagoa       izango litzateke. Halaber, babesle batzuk ipiniko genituzke, “L” motakoa       barnealdean eta “U” motakoa kanpoaldean. Teknika mistoa: babes handiagoa ematen du.     * Eman azalpenak pertsonari, eta laguntzeko eskatu.     * Jarri oina jarrera funtzionalean: orkatilak 90 graduko angelua egiten       duela, pertsona ohatila batean etzanda egotea komeni da.     * Prebenda izanez gero, ipini prebenda hori. Prebendarik ez badago, ilea       depilatu gunea mozteko makinaz, eta spray itsaskorra ipini.     * Benda elastiko eranskorra hartu eta honela ipini: peroneko maleolotik       hasi, eta, orkatilaren aurrealdetik pasatuz, barrualdetik orpoko       oinarrirantz joan, eta atzealdetik atera. Ondoren, orkatilaren eztarrian       buelta zirkular bat eman, eta kanpoaldetik orpoko oinarrirantz jaitsi.       Jarraian, atzealdetik igo, eta buelta zirkular batzuk eman. Gero, orpoko       oinarrirantz jaitsi (oraingoan barrualdetik) eta orkatilaren kanpoaldetik       igo eta, orduan, benda erditik ireki. Bendaren mutur bat barnealdera       itsatsi, eta bestea kanpoaldera.     * Benda elastiko eranskorrez egindako bendatuaren gainean tape-zerrenda       batzuk ipini, luzetara, barnealdetik kanpoaldera. Lehenengo zerrenda,       maleoloen atzetik; bigarrena, gainetik; hirugarrena, aurretik, eta,       laugarrena, aurrerago. Kontuan izatekoak: oro har, 2-3 astez izan behar da ipinita. Bost-zazpi egunez behin, bendatua berriz egin behar da, tentsioa galtzen duelako. Bestalde, Akilesen orpoko gunea ez da gehiegi estutu behar, horrek tendinitisa sor bailezake.    14.5. Irudia: orkatilako lesioei aurrea hartzeko eta lesio horiek tratatzeko                           bendatzea. Teknika biguna.                   1. Akilesen orpoko tendinitisei aurrea hartzeko eta tendinitis                   horiek tratatzeko bendatzea. Kontzeptua eta helburua: Akilesen orpoko tendinitisei aurrea hartzeko eta tendinitis horiek tratatzeko erabiltzen da. Oinez egindako ibilaldi luzeen ondorioz nahiz zenbait kirolen ondorioz gertatzen da tendinitis hori. Bendatu horren bidez, orkatilaren flexioa mugatzen da eta Akilesen orpoaren karga arintzen da. Materiala:6 edo 8 cm zabal den benda elastiko eranskorra, ilea mozteko makina eta spray itsaskorra. Teknika:teknika biguna erabiltzen da:     * Eman azalpenak pertsonari, eta laguntzeko eskatu.     * Jarri oina jarrera egokian: jarrera ekinoan.     * Beharrezkoa bada, depilatu bendatuko den gunea ilea mozteko makinaz, eta       spray itsaskorra ipini.     * Ipini benda-zerrenda bat oineko metatartsoan, buelta osoan.     * Ipini beste benda-zerrenda bat oinaurrean, oinaurreko beheko herenean,       muskulu bikiaren beheranzko kurbaduraren azpialdean, buelta osoan.     * Hartu beste benda-zerrenda bat, eta bi muturretatik ireki.     * Jarri oina jarrera funtzionalean: orkatilak 90 graduko angelua egiten       duela.     * Ipini bi muturretatik irekitako zerrenda oineko alde palmarretik: finkatu       goiko muturreko zerrendak oinaurrean ipinitako zerrenda zirkularrean;       benda tenkatu ondoren, finkatu beheko muturreko zerrendak metatartsoan       ipinitako zerrenda zirkularrean (ikus 14.6. Irudia).     * Ziurtatu orkatilako flexioa mugatzen dela.     * Bendatua benda kohesiboz itxi daiteke. Kontuan izatekoak: oro har, 2-3 astez izan behar da ipinita. Astean behin, bendatua berriz egin behar da, tentsioa galtzen duelako.       14.6. Irudia: Akilesen orpoko tendinitisei aurrea hartzeko eta tendinitis                          horiek tratatzeko bendatzea.                  1. Orpo-hezurreko asalduak tratatzeko bendatzea. Kontzeptua eta helburua: orpo-hezurreko asalduak tratatzeko erabiltzen da, adibidez, oin-zolako faszitisetan. Bendatuak orpo-hezurreko hezur-muskuluetako karga arintzen du. Materiala:3,7 cm zabal den tapea. Teknika:teknika zurruna erabiltzen da:     * Eman azalpenak pertsonari, eta laguntzeko eskatu.     * Jarri oina jarrera funtzionalean: orkatilak 90 graduko angelua egiten       duela.     * Ipini benda-zerrenda bat tibiako maleolotik peroneko maleolora. Zerrenda       horrek maleoloen azpitik eta orpo-zurdatik pasatu behar du.     * Ipini beste benda-zerrenda bat oinaren aurreko eztarrian, barnealdetik       kanpoaldera, buelta zirkularrik egin gabe. Zerrenda horrek oin-zolatik       pasatu behar du.     * Benda-zerrenda gehiago hartu, eta ipinitako bi benda-zerrenden       ibilbideari jarraituz, orpo-hezurra guztiz estali (ikus 14.7. Irudia).       Oro har, beste lau zerrenda behar dira. Beraz, 6 benda-zerrenda       erabiltzen dira guztira. Kontuan izatekoak: oro har, 2-3 astez izan behar da ipinita. Bost egunez behin, bendatua berriz egin behar da, tentsioa galtzen duelako.             14.7. Irudia: orpo-hezurreko asalduak tratatzeko bendatzea.                  1. Oineko bosgarren hatzeko lesioak tratatzeko bendatzea. Kontzeptua eta helburua:oineko bosgarren hatzeko lesioetan erabiltzen da, adibidez, bosgarren metatartso-hezurraren hausturetan. Lesionatuta dagoen hatza alboko hatzarekin (laugarrenarekin) bendatzen da. Materiala:2 cm zabal den tapea. Teknika:teknika zurruna erabiltzen da:     * Eman azalpenak pertsonari, eta laguntzeko eskatu.     * Jarri hatzak jarrera funtzionalean: erdiflexionatuta.     * Benda-zerrenda batez, bildu bi hatzak: zerrendaren erdigunea laugarren       hatzaren barne-alboan finkatu, eta zerrendaren muturrekin bosgarren hatza       bildu. Kontuan izatekoak: oro har, 6 astez izan behar da ipinita. Bost egunez behin, bendatua berriz egin behar da, tentsioa galtzen duelako. Bestalde, arazo baskularrak zein nerbiosoak ekiditeko asmoz, benda-zerrendak ez du estuegi egon behar.  14.2. Ortesiak eta ferulak ipintzea.  14.2.0. Sarrera. Gorputzeko atal bateko indarrik eza edo hezur-deformazioa kontrolatzeko, zuzentzeko nahiz konpentsatzeko sortutako sistema edo tresna da ortesia. Era berean, gorputzeko atal bat immobilizatzeko nahiz atal horri eusteko sortutako sistema ortopedikoa da ferula. Gaur egun, terminologiari dagokionez, ia baliokidetzat hartzen dira ortesi eta ferula hitzak. Oro har, ortesi eta ferula horiek erizainak jartzen ditu, medikuak eskatuta, larrialdi-zerbitzuetan, osasun-zentroetan eta traumatologia-zerbitzuetan. Asalduaren arabera, denbora gehiagoz edo gutxiagoz izan behar dira ipinita; gehienetan, 2-3 astez. Kasu batzuetan, egunez soilik eramaten dira ipinita, eta lo egiteko edo dutxatzeko ken nahiz aska daitezke; beste kasu batzuetan, gau eta egun izan behar dira ipinita. Ortesiak eta ferulak ipini aurretik, komeni da pertsonari azalpenak ematea eta haren laguntza eskatzea. Bestalde, ipini ondoren, aldiro-aldiro, dagokion gorputz-adarra balioetsi behar da, gehiegi estutzeagatik arazo baskularrik edo nerbio-arazorik dagoen ikusteko. Halaber, kontuan izan behar da tresna horiek egiteko erabili diren materialek (latexa, neoprenoa...) erreakzio alergikoak sor ditzaketela (larruazaleko narritadura, gorritasuna...). Asko dira ortesi eta ferula motak, eta tresna horietako batzuk bendatze funtzionalen ordezkoak izan daitezke; adibidez, lehen graduko bihurritu batean, orkatilako ortesi batek bendatze funtzionala ordezka dezake. Beste ortesi eta ferula batzuk igeltsuen ordezkoak izan daitezke; adibidez, hirugarren graduko bihurritu batean, orkatilako ortesi batek igeltsua ordezka dezake. Ondoren, ortesi eta ferula erabilienetariko batzuk aztertuko ditugu, besteak beste:  Goiko gorputz-adarretan:     * Sorbaldako ortesia.     * Lepauztaiko ortesia.     * Besahezurreko ferula.     * Ukondoko ortesia.     * Eskumuturreko ortesia.     * Hatzeko ferula. Beheko gorputz-adarretan:     * Aldakako abdukzioa egiteko ferula edo kuxina.     * Aldakako ortesia.     * Belauneko ortesia.     * Orkatilako ortesia. Enborrean:     * Bizkarrezurreko ortesia.  Bestalde, liburuko14.9. prozeduran ortesi eta ferula gehiagoren berri emango dugu, zeinak gaixo politraumatizatuari lehen uneko zainketak emateko erabiltzen baitira.  14.2.1. Sorbaldako ortesia. Sorbalda immobilizatzeko erabiltzen da, sorbaldako luxazioa, besahezurraren buruaren haustura, omoplatoaren haustura, lepauztaiaren haustura nahiz sorbaldako zorro biratzailearen haustura dagoenean. Ortesi mota hori erabil daiteke ukondoko zenbait hausturetan ere, ukondoa immobilizatzeko. Velpeauren bendatzea edo Gill-Cristen bendatzea ordezka ditzake sorbaldako ortesiak. Besoa jarrera horretan immobilizatzen denean, beso-euskarri bat egin dela esaten da. Oro har, 21 egunez izan behar da ipinita. Behin ortesia kenduta, sorbaldaren errehabilitazioa egin behar da. Ortesi hori ipintzeko(ikus 14.8. Irudia), kontuan izan behar dira urrats hauek: -Jarri besoa jarrera funtzionalean: 90 graduko flexioan eta bularraldera bilduta. -Ipini oihal-zerrendak eta itsasgarriak ortesiak adierazten duen moduan. -Ortesiak besoaren goranzko eta beheranzko mugimenduak (flexioa eta luzatzea) mugatu behar ditu. Halaber, besoaren kanporanzko mugimendua (abdukzioa) mugatu behar du. Aldiz, eskuaren mugimendua egiten utzi behar du. Ipini ondoren, behar adina estutu dela ziurtatu.                          14.8. Irudia: sorbaldako ortesia.   14.2.2. Lepauztaiko ortesia. Lepauztaia immobilizatzeko erabiltzen da, lepauztaiko haustura dagoenean. Ortesi hori zortzi-itzurako bendatu baten ordezkoa da (ikus liburuko 7.5.3. atala). Oro har, 21 egunez izan behar da ipinita. Ortesi hori ipintzeko (ikus 14.9. Irudia), kontuan izan urrats hauek: -Jarri lepauztaia eta sorbalda jarrera funtzionalean: burua tente, sorbaldak atzerantz eta bularraldea aurrerantz. -Ipini oihal-zerrendak eta itsasgarriak ortesiak adierazten duen moduan. -Ortesiak lepauztaiaren mugimenduak mugatu behar ditu. Ipini ondoren, behar adina estutu dela ziurtatu.                        14.9. Irudia: lepauztaiko ortesia.                 1. Besahezurreko ferula. Besahezurreko haustura tratatzeko erabiltzen da. Funtzionala da, hots, besahezurra immobilizatzen du, baina sorbaldako eta ukondoko giltzaduren mugikortasuna ez du oztopatzen. Fase goiztiar batean besoaren mugikortasuna ahalbidetzea da helburua, eta immobilizatzearen ondorio kaltegarriak saihestea (muskuluetako atrofiak, giltzaduretako zurruntasunak, osteoporosia...). Ortesi hori igeltsu baten ordezkoa izan daiteke. Ferula hori ipintzeko (ikus 14.10. Irudia), kontuan izan urrats hauek: -Jarri besoa jarrera funtzionalean: besoa luzatuta. -Sartu besoa ferularen barruan. Ferulak bi atal ditu: atal batek besoaren atzealdea hartzen du, eta deltoide muskulua albotik estaltzen du; besteak, berriz, besoaren aurrealdea hartzen du. -Ipini oihal-zerrendak eta itsasgarriak ferulak adierazten duen moduan, eta behar adina estutu. -Punturen batetan ferulak min ematen badu, beroa erabiliz ferula molda daiteke.                         14.10.. Irudia: besahezurreko ferula.                 1. Ukondoko ortesia. Ukondoko ortesi batzuk ukondoa babesteko eta neurri batean immobilizatzeko erabiltzen dira, ukondoko mina dagoenean, epikondilitisetan nahiz ukondo artritikoetan (ikus 14.11 Irudia). Beste ortesi batzuk ukondoa erabat immobilizatzeko erabiltzen dira, besahezurreko haustura suprakondilarretan, erradioko hausturetan eta epikondilitisetan. Ortesi hori ipintzeko, kontuan izan urrats hauek: -Jarri besoa jarrera funtzionalean: ukondoa babestu eta neurri batean immobilizatu nahi bada, besoa luzatuta; ukondoa erabat immobilizatu nahi bada, 90 graduko flexioan eta bularraldera bilduta. -Ipini oihal-zerrendak eta itsasgarriak ortesiak adierazten duen moduan. -Ortesiak ukondoaren mugimenduak mugatu behar ditu. Ipini ondoren, behar adina estutu dela ziurtatu.           14.11. Irudia:Ukondoko ortesia, ukondoa babesteko eta piska bat                                immobilizatzeko.                  1. Eskumuturreko ortesia. Eskumuturra babesteko eta neurri batean immobilizatzeko erabiltzen dira eskumuturreko ortesi batzuk, eskumuturreko bihurritua (lehen eta bigarren gradukoa) nahiz eskumuturreko muskuluren batetan tendinitisa dagoenean. Eskumuturreko haustura izan ondoren, giltzadura horren errehabilitazioa egiteko ere erabiltzen dira. Liburuko 14.1.1., 14.1.2., 14.1.3., 14.1.4. eta 14.1.5. ataletan lantzen diren bendatze funtzionalen ordezkoak izan daitezke ortesi horiek. Beste ortesi batzuk eskumuturra erabat immobilizatzeko erabiltzen dira, eskumuturreko kirurgia behar duten asalduen aurretik eta ondoren (karpo-tunela, hausturak...) nahiz min artritikoetan (ikus 14.12. Irudia). Ortesi hori ipintzeko, kontuan izan urrats hauek: -Jarri eskumuturra jarrera funtzionalean: eskumuturra luzatuta eta hatzak apur bat flexionatuta. -Ipini oihal-zerrendak eta itsasgarriak ortesiak adierazten duen moduan. -Ortesiak eskumuturraren mugimenduak mugatu behar ditu. Ipini ondoren, behar adina estutu dela ziurtatu.     14.12. Irudia: eskumuturra erabat immobilizatzeko erabiltzen den ortesia.                     1. Hatzeko ferula. Hatzetako falangeen hausturak nahiz falange arteko giltzaduretako bihurrituak izan dituzten pertsonetan ipintzen da. Ferula horren bidez, hatzak jarrera funtzionalean immobilizatzen dira. Oro har, 3-4 astez izan behar da ipinita. Aluminioz eta poliester-aparrez eginak daude. Sindaktilia deritzon bendatze funtzionalaren ordezkoa da ortesi hori (ikus liburuko 14.1.6. atala). Ferula hori ipintzeko, kontuan izan urrats hauek: -Jarri hatza jarrera funtzionalean: eskumuturra luzatuta eta hatza apur bat flexionatuta. -Ipini ferula hatzean(ikus 14.13. Irudia). -Ipini ondoren, hatza immobilizatuta dagoela ziurtatu.                           14.13. Irudia: hatzeko ferula.                  1. Aldakako abdukzioa egiteko ferula edo kuxina. Aldakako kirurgia nahiz aldakako luxazioa pairatu duten pertsonetan erabiltzen da. Ferula horren bidez, beheko gorputz-adarrak abdukzioan mantentzen dira; jarrera hori mesedegarria da, luxazioak ekiditen baititu. Ferula hori ipintzeko (ikus 14.14. Irudia), kontuan izan urrats hauek: -Jarri pertsona jarrera funtzionalean: gora begira eta oinak luzatuta eta zabalduta. -ipini ferula hankartean, belaunen parean. Gorago edo beherago jartzearen arabera, abdukzioa handiagoa edo txikiagoa izango da. -Ipini oihal-zerrendak eta itsasgarriak ferulak adierazten duen moduan. -Ipini ondoren, behar adinako abdukzioa lortu dela ziurtatu.            14.14. Irudia: aldakako abdukzioa egiteko ferula edo kuxina.                 1. Aldakako ortesia. Aldakako kirurgia nahiz aldakako luxazioa pairatu duten pertsonetan erabiltzen da. Ortesi horren bidez, femurraren burua azetabuluaren barnean mantendu nahi da, luxazioak ekiditeko (ikus 14.15. Irudia). Ortesi hori ipintzeko, kontuan izan urrats hauek: -Jarri pertsona jarrera funtzionalean: gora begira eta oinak luzatuta eta zabalduta. -Ipini ortesia. Ortesia 15º-ko abdukzioa egiteko prestatua dago. -Ipini xaflak, torlojuak, oihal-zerrendak eta itsasgarriak ortesiak adierazten duen moduan. -Ipini ondoren, behar bezala dagoela ziurtatu.                         14.15. Irudia: aldakako ortesia.                 1. Belauneko ortesia. Belauneko ortesi batzuk belauna babesteko eta neurri batean immobilizatzeko erabiltzen dira, belauneko bihurritu arinetan (lehen eta bigarren gradukoetan) nahiz belaun artritikoetan (ikus 14.16. Irudia). Liburuko 14.1.7. atalean lantzen den bendatze funtzionalaren ordezkoak izan daitezke ortesi horiek. Beste ortesi batzuk belauna erabat immobilizatzeko erabiltzen dira, belauneko bihurritu larrietan (hirugarren gradukoetan) nahiz belauneko kirurgia jasan ondoren (ikus 14.17. Irudia). Ortesi horiek ipintzeko, kontuan izan urrats hauek: -Jarri belauna jarrera funtzionalean: zangoa apur bat (10-15º) flexionatuta. -Ipini oihal-zerrendak eta itsasgarriak ortesiak adierazten duen moduan. -Ortesiak belaunaren mugimenduak mugatu behar ditu. Ipini ondoren, behar adina estutu dela ziurtatu.  14.16. Irudia: belauna babesteko eta neurri batean immobilizatzeko erabiltzen                                  den ortesia.       14.17. Irudia: belauna erabat immobilizatzeko erabiltzen den ortesia.                  1. Orkatilako ortesia. Orkatilako ortesi batzuk orkatila babesteko eta neurri batean immobilizatzeko erabiltzen dira, orkatilako bihurrituetan (lehen eta bigarren gradukoetan), orkatila ahuletan nahiz orkatila artritikoetan (ikus 14.18. Irudia). Liburuko 14.1.8. eta 14.1.9. ataletan lantzen diren bendatze funtzionalen ordezkoak izan daitezke ortesi horiek. Beste ortesi batzuk orkatila erabat immobilizatzeko erabiltzen dira, orkatilako bihurritu larrietan (hirugarren gradukoetan), orkatilako hausturetan (adibidez, kanpoko nahiz barneko maleoloaren haustura) nahiz orkatilako kirurgia jasan ondoren. Azken multzo horretan sartzen da Bota pneumatikoa deritzon ortesia. Lesioaren arabera, 4-12 astez izan behar da ipinita (ikus 14.19. Irudia). Ortesi hori ipintzeko, kontuan izan urrats hauek: -Jarri oina jarrera funtzionalean: orkatilak 90 graduko angelua duela. -Ipini oihal-zerrendak eta itsasgarriak ortesiak adierazten duen moduan. Bota pneumatikoaren kasuan, pertsonak galtzerdi luze bat jantzi behar du bota ipini aurretik. Halaber, oihal-zerrendak eta itsasgarriak ipini ondoren, bota airez puztu behar da. -Ortesiak orkatilaren mugimenduak mugatu behar ditu. Ipini ondoren, behar adina estutu dela ziurtatu.  14.18. Irudia: orkatila babesteko eta neurri batean immobilizatzeko erabiltzen                                  den ortesia.       14.19. Irudia:orkatila erabat immobilizatzeko erabiltzen den ortesia.                1. Bizkarrezurreko ortesia. Bizkarrezurreko ortesien artean, hauek aipatuko ditugu:     * Immobilizatzeko erabiltzen diren kortse zurrunak: bizkarrezurreko       hausturak daudenean erabiltzen dira. Elementu zurrunez eginak dira.       Adibideetako bat hiperestentsioa egiteko hiru puntuko kortsea edo       Jewetten kortsea da. Bizkarrezur dortsolunbarrari hiperestentsioan       eusteko diseinatuta daude, eta lordosi lunbarra areagotzen dute. Hiru       puntutan egiten dute indarra: bularrezurrean, pubisean eta bizkarrezur       dortsolunbarrean (ikus 14.20. Irudia).     * Eusteko erabiltzen diren gerrikoak: elementu malguz (kotoia, goma,       poliesterra...) eginak dira, baina, gehigarri gisa, hagaxka zurrunak       nahiz erdizurrunak dituzte, mugikortasuna mugatzeko. Horien artean daude:     * Gerriko dortsolunbar erdizurruna: dortsalgia, espondiloartrosia nahiz       osteoporosia dagoenean erabiltzen dira. Bizkarrezur dortsalaren       mugikortasuna mugatzeko eta zifosia kontrolatzeko diseinatuta daude.       Tirantedunak izaten dira (ikus 14.21. Irudia).     * Gerrialdeko gerrikoa edo gerriko lunbarra: lunbalgia nahiz hernia diskala       dagoenean zein kirurgia ondoan eta prebentziorako erabiltzen dira (ikus       14.22. Irudia). Ekintza biomekaniko hauetan oinarritzen dira ortesi horiek:     * Sabel barneko presioa areagotzea. Hala, bizkarrezur lunbarreko karga       arintzen da.     * Mugikortasuna mugatzea.     * Bizkarrezurreko kurbak (lordosiak eta zifosiak) aldatzea. Ortesi horiek ipintzeko, kontuan izan urrats hauek: -Jarri bizkarrezurra jarrera funtzionalean: arnasgoraren ondoren, burua tente, sorbaldak atzerantz eta bularraldea aurrerantz. -Ipini oihal-zerrendak eta itsasgarriak ortesiak adierazten duen moduan. -Ipini ondoren, behar adina estutu dela ziurtatu.                          14.20. Irudia:Jewetten kortsea                 14.21.. Irudia: gerriko dortsolunbar erdizurruna.            14.22. Irudia: gerrialdeko gerrikoa edo gerriko lunbarra. 14.10. Bibliografia berezia. Erabilitako bibliografia: -Arnedo i Más, F. eta Hellín, S. (1996). El vendaje funcional (Taping).Rol de enfermería, 218: 75-78. -Bardají, T. eta Navarro, M.V. (2004). Enfermería Médico-Quirúrgica: Necesidad de movimiento(2ª ed.). Barcelona: Masson. -Bové, T. (2005). El vendaje funcional (4ª ed.). Madrid: Elsevier. -Calderón, J.F., Borrella, S., Lavado, J., Morales, M.L., Durán, N., González, M.A. eta Rodríguez, T. (2002). El vendaje funcional en el tratamiento del esguince grado I-II del ligamento lateral de la articulacion tibiotarsiana. Enfermería Científica, 240-241: 63-69. -De la Fuente, L., Alba, B. eta De la Fuente, C. (2000). Inmovilización del paciente con politraumatismo.Rol de enfermería, 23 (10): 675-679. -Martínez, M.P. (2001). Principios generales de los vendajes. Metas de enfermería, 37: 10-14. -Montijano, J., Hernández, J.A. eta Torres, J.M. (2001). Aproximación a la técnica del vendaje funcional. Inquietudes, 24: 6-9. -Mourad, L.A. (1994). Ortopedia. Barcelona: Mosby/Doyma Libros. -Ramírez, A. eta Viso, J.L. (1995). Tracción blanda. Inquietudes, 3: 26-27. -Rodríguez, J.J. eta Silveira, J. (2003). Traumatología en Atención Primaria. En A. Martín y J.F. Cano (Ed.), Atención Primaria. Conceptos, organización y práctica clínica. Volumen I y II.(5ª ed., pp. 1258-1279). Madrid: Elsevier. -Webber-Jones, J.E., Bordeaux, R.E., Shambo, M., Douse, M.E. eta Brennan, M. (1995). Guía práctica para el cuidado del paciente sometido a tracción. Nursing. 13(2): 25-29.  Bibliografia erabilgarria: -De la Fuente, L., Alba, B. eta De la Fuente, C. (2000). Movilización del paciente con politraumatismo.Rol de enfermería, 23(11): 767-771.  29 
