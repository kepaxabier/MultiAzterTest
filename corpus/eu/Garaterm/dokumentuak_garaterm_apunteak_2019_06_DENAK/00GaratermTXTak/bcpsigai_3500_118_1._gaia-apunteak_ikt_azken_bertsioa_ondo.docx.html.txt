










1. Gaia – Atmosfera


1. GAIA
**** ATMOSFERA ****
1.1. DEFINIZIOA ETA PROPIETATEAK
Atmosfera Lurra inguratzen duen gas-geruza da, eta 2.000 km-ko lodiera du.
Lurrak grabitate-indarrari esker eusten dio bildukin horri. Lurrazaletik gertu
lortzen du atmosferak dentsitaterik handiena, eta, altitudean gora egin ahala,
arinduz joaten da, harik eta planetarteko gasekin nahasi eta bereiztezina egin
arte. Atmosferaren masa osoaren % 90 lehenengo 20 km-tan dago, eta, 100 km-ko
altuerara iristean, lurrazaleko batez besteko presioa 1020 mbar-koa izanda, 10-
3 mbar ingurura jaisten da presioa.
Osagaien aldetik, atmosferaren % 99 O2 eta N2 konposatuen nahasketa batek
osatzen du, eta gainontzekoa, ia gehiena Ar eta CO2 da.
1.1.1. Tenperaturaren araberako sailkapena
Atmosferan, batez besteko tenperatura altuerarekin aldatzen dela kontuan
izanik, bost eskualde edo geruza bereizten dira (ikus 1.1. Irudia):
- Troposfera
Lurrazaletik gertuen dagoen geruza da, eta 10 km ingurura iristen da (poloetan,
7 km-ko lodiera du, eta Ekuatorean, berriz, 17 km). Geruza horretan, batez
besteko tenperatura era uniformean jaisten da altueran gora egin ahala, 6.5 ºC/
km-ko abiadurarekin. Troposferak du dentsitaterik altuena; izan ere, geruza
horrek atmosferaren masa osoaren % 75 biltzen du, eta ur-lurrun eta aerosol
kantitate osoa.
Troposferan gertatzen dira fenomeno meteorologiko gehienak, ur-lurruna hor
dagoelako, eta hura delako hidrometeoroen (lainoak, euria…) jatorria. Fenomeno
horiek guztiek eragin handia dute klimatologian. Aire-masen mugimendu
horizontal eta bertikalak izaten dira gune horretan eta, hala, materialen
garraiorako eta poluitzaileen dispertsiorako garraiobide egokia da.











ITURRIA: C. Orozco, A. Pérez, M. N. González, F. I. Rodríguez, J. M.
Alfayete.Contaminación Ambiental: una visión desde la química. Madrid. Thomson.
2003.
     1.1. Irudia.Atmosferaren geruzen tenperaturaren araberako sailkapena.
- Estratosfera
Troposferaren ondoren estratosfera dator, eta 10 km-ko altueratik 50 km
inguruko altuerara bitarteko tartea hartzen du. Eskualde horretan, batez
besteko tenperatura igo egiten da gora egin ahala, oxigenoak eta eguzkitik
datorren erradiazio ultramoreak ozonoa sortzeko izaten dituzten erreakzio
fotokimikoen ondorioz. Hala, gas konposatuen nahaste horizontala nahaste
bertikala baino askoz arinagoa da; izan ere, ez dago konbekzio-mugimendurik,
estratosferan zenbat eta gorago egon orduan eta tenperatura altuagoa izango
baita.
Estratosferaren amaieratik hurbil ozono-geruza dago. Geruza horrek eguzkitiko
erradiazio ultramorearen % 97-99 xurgatzen du.
- Mesosfera
50-100 km bitartean dago. Mesosferan zenbat eta gorago egon orduan eta
tenperatura baxuagoa izango da, mesopausaraino, non tenperatura maila baxuena
lortzen baita (180-190 K, -100 ºC). Geruza horretan presioa oso baxua da.
Konposizioari dagokionez, ur-lurrunaren eta ozonoaren kontzentrazioak
baztergarriak dira, eta gas arinen edukia handiagoa da.
-Termosfera edo ionosfera
Haren goiko muga ez dago ongi zehaztuta. Geruza horretan zenbat eta gorago egon
orduan eta tenperatura altuagoa izango da (350 km-tan, 1200 K inguruko balioa
izaten da). 100 km-tik gora, X izpiek eta erradiazio ultramoreak eragina dute,
eta espezie askoren ionizazioa ekartzen dute, hala nola oxigeno eta nitrogeno
molekularrak. Partikula ionizatuek aurora boreal eta australak sortzen dituzte.
Geruza horretan, fenomeno fotokimiko ugari gertatzen dira.
-Exosfera eta magnetosfera
Exosferaren oinarria 500-750 km inguruan dago. Geruza hori oxigeno, hidrogeno
eta helio atomo eta ioiez osaturik dago. Atomo neutroek (hidrogeno eta helio)
espaziorantz alde egin dezakete.
Partikula ionizatuen kontzentrazioa handitu egiten da exosferan zehar eta, 2000
km-tik gora, erradiazio-banda oso handia dago; 55.000 km-raino hedatzen da, eta
magnetosfera deitzen da. Azken geruza horretan, protoiak eta elektroiak baino
ez dira agertzen, eta bi gunetan biltzen dira, 4.000 eta 20.000 km-ra (Van
Allan-en erradiazio-gerrikoak).
1.1.2. Konposizioaren araberako sailkapena
-Homosfera
Itsas mailatik gorako 90 km inguru hartzen ditu; hau da, troposfera,
estratosfera eta mesosfera biltzen ditu. Geruza horretan, konposizio kimikoa
nahiko homogeneoa da (osagai nagusiak: N2, O2, CO2 eta Ar).
-Heterosfera
Homosferaren gainean dagoen geruza da. Gune horretan, aldaketa handiak daude
konposizio kimikoan, eta ioi eta espezie disoziatu ugari daude. Geruza
horretan, molekulak indar grabitatorioen arabera ezartzen dira
(estratifikazioa); hau da, molekula astunak beheko aldean kokatzen dira, eta
pisu txikikoak goiko geruzetan. Badira zenbait geruza, gas nagusia zein den:
nitrogeno molekularra (90-200 km), oxigeno atomikoa (200-1100 km), helioa
(1100-3500 km), hidrogeno atomikoa (3500-10000 km).
Osagaien ionizazioa kontuan hartuz, bi geruza daude: neutrosfera eta ionosfera.
Neutrosferak (kimiosfera ere deitzen zaio) lehenengo 80-100 kilometroak hartzen
ditu (troposfera, estratosfera eta mesosfera), eta, han, atomoak eta molekulak
ez daude ionizatuta.
1.2. ATMOSFERAREN KONPOSIZIOA
Atmosferan bi osagai mota aurki ditzakegu: gasak eta aerosolak.
1.2.1. Gasak
Airearen konposizioa, bere osagai nagusiei dagokionez, nahiko konstante
mantentzen da lurzoru mailatik 100 km-ko altueraraino. 1.1. Taulan airearen
batez besteko konposizioa agertzen da, kutsatzaileak kontuan hartu gabe.
         1.              Taula.Airearen batez besteko konposizioa.
Badaude osagai nagusi batzuk: nitrogenoa eta oxigenoa. Beste batzuk, argona eta
karbono dioxidoa, adibidez, proportzio askoz txikiagoan daude. Azkenik, badaude
oso proportzio txikiak dauden osagai batzuk. Airearen konposizio hori nahiko
homogeneoa da lurzorua inguratzen duen atmosfera osoan, eta uraren
kontzentrazioan bakarrik izaten dira aldaketa garrantzitsuak (toki batzuetan ez
dago ia urik, eta, beste batzuetan, kontzentrazioa % 5 bolumenean izan
daiteke).
Beste alde batetik, osagai nagusien proportzioa oso antzekoa da 80 km-ko
altueraraino, baina ozonoaren proportzioa handiagoa da estratosferan, eta 25
km-ko altueran maximoalortzen da, han gertatzen diren erreakzio fotokimikoen
ondorioz (ikusi 1.2. Irudia).
1.2. Irudia.Ozonoaren kontzentrazioa lurzoru mailatik hurbilen dauden
atmosferaren geruzetan.
Osagaiak sailkatzeko beste irizpide bat atmosferako gasen iraunkortasun-denbora
(t) da. Airearen osagaiak honako talde hauetan sailkatu daitezke:
- Gas iraunkorrak, t  1000 urte (N2, O2 eta gas nobleak)
Konposatu horien iraunkortasun-denbora oso luzea da.
- Gas aldakorrak, 1  t  100 urte (CO2, CH4, H2, N2O, O3)
Horien iraunkortasun-denbora laburragoa da.
- Gas oso aldakorrak, t  1 urte (H2O (g), CO, NO2, NH3, SO2, H2S, …)
Iraunkortasun-denbora oso txikia da, eta, horren ondorioz, haien kontzentrazioa
ere bai.

    * SO2-ren iraunkortasun-denbora 3 egunekoa izateak zer esan nahi du?
Sufre dioxidoak, denbora-tarte horretan, beste poluitzaile batzuk sortuko ditu.
Hau da, erreakzionatu egingo du, eta bigarren mailako poluitzaileak sortu:
SO2 + oxid.  SO3 + H2O  H2SO4 (1.1)
Batez besteko iraunkortasun-denbora gutxitu ahala, gas baten kontzentrazioa
gehiago aldatzen da espazioarekin eta denborarekin.
1.2.2. Aerosolak
Gasez gain, beste osagai batzuk ere badira atmosferan: aerosolak, hau da,
materia solidoa edo likidoa esekiduran. Konposatu horien jatorri nagusia
prozesu fisiko-kimiko naturalak dira: higadura, sumendien erupzioa, sute
naturalak, etab. Beste alde batetik, jatorri antropikoa ere badago, eta, horren
bitartez, kutsatzaileak agertzen dira. Aerosolek kondentsazio-gune gisa
jokatzen dute hodeien eraketan, eta lurzoruen emankortasuna handitzen dute.
Erresidentzia-denbora tamainaren funtzioa da, sedimentazio-denboran eragina
duelako. Adibidez, 10 m-ko diametroko partikulen jalkiera-abiadura 0.01 m/
s bada, 1 m-ko diametrodunena 0.0001 m/s da.
7
Ingurumen Kutsaduraren Tratamendua

